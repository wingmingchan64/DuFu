4934 課小竪鉏斫舍北果林，枝蔓荒穢淨訖，移床三首

其一

病枕依茅棟，荒鉏淨果林。
背堂資僻遠，在野興清深。
山雉防求敵，江猿應獨吟。
洩雲高不去，隱几亦無心。

其二

衆壑生寒早，長林卷霧齊。
青蟲懸就日，朱果落封泥。
薄俗防人面，全身學《馬蹄》。
吟詩坐回首，隨意葛巾低。

其三

籬弱門何向，沙虛岸只摧。
日斜魚更食，客散鳥還來。
寒水光難定，秋山響易哀。
天涯稍曛黑，倚杖更徘徊。
=====================================================