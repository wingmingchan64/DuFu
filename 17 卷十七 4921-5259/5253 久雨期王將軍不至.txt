5253 久雨期王將軍不至

天雨蕭蕭滯茅屋，空山無以慰幽獨。
銳頭將軍來何遲，令我心中苦不足。
數看黃霧亂玄雲，時聽嚴風折喬木。
泉源泠泠雜猿狖，泥濘漠漠飢鴻鵠。
歲暮窮陰耿未已，人生會面難再得！
憶爾腰下鐵絲箭，射殺林中雪色鹿。
前者坐皮因問毛，知子歷險人馬勞。
異獸如飛星宿落，應弦不礙蒼山高。
安得突騎只五千，崒然眉骨皆爾曹。
走平亂世相催促，一豁明主正鬱陶。
憶昔范增碎玉斗，未使吳兵著白袍。
昏昏閶闔閉氛祲，十月荆南雷怒號。
=====================================================
講4/495，仇4/1804，校9/5253，虎4/405，全1046，新2/1540，今4/1989，趙2/1333，臆556，心1/310，鏡870，銭1/233，洙0711，唐7/2363
