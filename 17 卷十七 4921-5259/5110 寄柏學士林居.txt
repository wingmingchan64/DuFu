5110 寄柏學士林居

自胡之反持干戈，天下學士亦奔波。
歎彼幽棲載典籍，蕭然暴露依山阿。
青山萬里靜散地，白雨一洗空垂蘿。
亂代飄零余到此，古人成敗子如何？
荊揚春冬異風土，巫峽日夜多雲雨。
赤葉楓林百舌鳴，黃泥野岸天雞舞。
盜賊縱橫甚密邇，形神寂寞甘辛苦。
幾時高議排金門，各使蒼生有環堵。
=====================================================
講4/78，仇4/1568，校9/5110，虎4/39，全875，新2/1310，今4/1906，趙2/1222，臆449，心1/316，鏡846，銭1/237，洙0738，唐7/2366
