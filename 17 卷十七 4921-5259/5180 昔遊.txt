5180 昔遊

昔謁華蓋君，深求洞宮腳。
玉棺已上天，白日亦寂寞。
暮升艮岑頂，巾几猶未卻。
弟子四五人，入來淚俱落。
余時遊名山，發軔在遠壑。
良覿違夙願，含淒向寥廓。
林昏罷幽磬，竟夜伏石閣。
王喬下天壇，微月映皓鶴。
晨溪嚮虛駃，歸徑行已昨。
豈辭青鞋胝，悵望金匕藥。
東蒙赴舊隱，尚憶同志樂。
休事董先生，於今獨蕭索。
胡爲客關塞，道意久衰薄。
妻子亦何人，丹砂負前諾。
雖悲鬒髮變，未憂筋力弱。
扶藜望清秋，有興入廬霍。
=====================================================
講4/479，仇4/1795，校9/5180，虎4/391，全1040，新2/1532，今1946，趙2/1291，臆126，心1/62，鏡859，銭1/83，洙0303，唐7/2286
