4921 秋野五首

其一

秋野日疏蕪，寒江動碧虛。
繫舟蠻井絡，卜宅楚村墟。
棗熟從人打，葵荒欲自鋤。
盤飱老夫食，分減及溪魚。

其二

易識浮生理，難教一物違。
水深魚極樂，林茂鳥知歸。
吾老甘貧病，榮華有是非。
秋風吹几杖，不厭此山薇。

其三

禮樂攻吾短，山林引興長。
掉頭紗帽仄，曝背竹書光。
風落收松子，天寒割蜜房。
稀疏小紅翠，駐屐近微香。

其四

遠岸秋沙白，連山晚照紅。
潛鱗輸駭浪，歸翼會高風。
砧響家家發，樵聲箇箇同。
飛霜任青女，賜被隔南宮。

其五

身許騏驎畫，年衰鴛鷺羣。
大江秋易盛，空峽夜多聞。
逕隱千重石，帆留一片雲。
兒童解蠻語，不必作參軍。
=====================================================