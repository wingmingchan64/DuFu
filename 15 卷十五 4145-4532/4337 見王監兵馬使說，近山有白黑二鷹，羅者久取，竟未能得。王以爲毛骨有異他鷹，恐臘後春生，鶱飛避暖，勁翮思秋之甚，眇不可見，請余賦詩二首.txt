4337 見王監兵馬使說，近山有白黑二鷹，羅者久取，竟未能得。王以爲毛骨有異他鷹，恐臘後春生，鶱飛避暖，勁翮思秋之甚，眇不可見，請余賦詩二首

其一

雪飛玉立盡清秋，不惜奇毛恣遠遊。
在野只教心力破，千人何事網羅求？
一生自獵知無敵，百中爭能耻下韝。
鵬礙九天須卻避，兔藏三穴莫深憂。

其二

黑鷹不省人間有，度海疑從北極來。
正翮摶風超紫塞，玄冬幾夜宿陽臺。
虞羅自各虛施巧，春雁同歸必見猜。
萬里寒空祇一日，金眸玉爪不凡材。
=====================================================
講4/108，仇4/1587，校8/4337，虎4/66，全886，新2/1326，今3/1649，趙2/1334，臆465，心3/660，鏡733，銭2/588，洙1630，唐7/2552
