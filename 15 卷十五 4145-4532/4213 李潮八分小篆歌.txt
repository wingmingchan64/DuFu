4213 李潮八分小篆歌

蒼頡鳥跡旣茫昧，字體變化如浮雲。
陳倉石鼓又已訛，大小二篆生八分。
秦有李斯漢蔡邕，中間作者寂不聞。
嶧山之碑野火焚，棗木傳刻肥失眞。
苦縣光和尚骨立，書貴瘦硬方通神。
惜哉李蔡不復得，吾甥李潮下筆親。
尚書韓擇木，騎曹蔡有鄰。
開元已來數八分，潮也奄有二子成三人。
況潮小篆逼秦相，快劍長戟森相向。
八分一字直百金，蛟龍盤拏肉屈強。
吳郡張顛誇草書，草書非古空雄壯。
豈如吾甥不流宕，丞相中郎丈人行。
巴東逢李潮，逾月求我歌。
我今衰老才力薄，潮乎潮乎奈汝何！
=====================================================
講4/51，仇4/1550，校8/4213，虎4/15，全863，新2/1295，今3/1615，趙2/924，臆481，心1/302，鏡716，銭1/226，洙0744，唐7/2360
