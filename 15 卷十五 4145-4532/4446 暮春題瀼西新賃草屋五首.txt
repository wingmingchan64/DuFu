4446 暮春題瀼西新賃草屋五首

其一

久嗟三峽客，再與暮春期。
百舌欲無語，繁花能幾時。
谷虛雲氣薄，波亂日華遲。
戰伐何由定，哀傷不在茲。

其二

此邦千樹橘，不見比封君。
養拙干戈際，全生麋鹿羣。
畏人江北草，旅食瀼西雲。
萬里巴渝曲，三年實飽聞。

其三

綵雲陰復白，錦樹曉來青。
身世雙蓬鬢，乾坤一草亭。
哀歌時自短，醉舞爲誰醒。
細雨荷鋤立，江猿吟翠屛。

其四

壯年學書劍，他日委泥沙。
事主非無祿，浮生卽有涯。
高齋依藥餌，絕域改春華。
喪亂丹心破，王臣未一家。

其五

欲陳濟世策，已老尚書郎。
未息豺虎鬬，空慚鴛鷺行。
時危人事急，風逆羽毛傷。
落日悲江漢，中宵淚滿牀。
=====================================================
蕭滌非主編《杜甫全集校注》4.2329
〚27〛即
=====================================================
講4/150，仇4/1610，校8/4446，虎4/107，全906，新2/1349，今3/1676，趙2/903，臆474，心2/532，鏡746，銭2/485，洙1439，唐7/2498
