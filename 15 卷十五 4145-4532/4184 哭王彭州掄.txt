4184 哭王彭州掄

執友驚淪沒，斯人已寂寥。
新文生沈謝，異骨降松喬。
北部初高選，東堂早見招。
蛟龍纏倚劍，鸞鳳夾吹簫。
歷職漢庭久，中年胡馬驕。
兵戈闇兩觀，寵辱事三朝。
蜀路江干窄，彭門地里遙。
解龜生碧草，諫獵阻清霄。
頃壯戎麾出，叨陪幕府要。
將軍臨氣候，猛士塞風飆。
井漏泉誰汲，烽疏火不燒。
前籌自多暇，隱几接終朝。
翠石俄雙表，寒松竟後凋。
贈詩焉敢墜？染翰欲無聊。
再哭經過罷，離魂去住銷。
之官方玉折，寄葬與萍漂。
曠望渥洼道，霏微河漢橋。
夫人先即世，令子各清標。
巫峽長雲雨，秦城近斗杓。
馮唐毛髮白，歸興日蕭蕭。
=====================================================
講3/599，仇4/1537，校8/4184，虎3/694，全853，新2/1281，今3/1607，趙2/815，臆429，心3/759，鏡711，銭2/584，洙1523，唐7/2550
