4496 晚登瀼上堂

故躋瀼岸高，頗免崖石擁。
開襟野堂豁，繫馬林花動。
雉堞粉如雲，山田麥無隴。
春氣晚更生，江流靜猶湧。
四序嬰我懷，羣盜久相踵。
黎民困逆節，天子渴垂拱。
所思注東北，深峽轉脩聳。
衰老自成病，郎官未爲冗。
悽其望呂葛，不復夢周孔。
濟世數嚮時，斯人各枯冢。
楚星南天黑，蜀月西霧重。
安得隨鳥翎，廹此懼將恐。
=====================================================