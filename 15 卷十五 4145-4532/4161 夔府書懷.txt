4161 夔府書懷[四十韻]

昔罷河西尉，初興薊北師。
不才名位晚，敢恨省郎遲。
扈聖崆峒日，端居灩澦時。
萍流仍汲引，樗散尚恩慈。
遂阻雲臺宿，常懷《湛露》詩。
翠華森遠矣，白首颯淒其！
拙被林泉滯，生逢酒賦欺。
文園終寂寞，漢閣自磷緇。
病隔君臣議，慙紆德澤私。
揚鑣驚主辱，拔劍撥年衰。
社稷經綸地，風雲際會期。
血流紛在眼，涕洒亂交頤。
四瀆樓船汎，中原鼓角悲。
賊壕連白翟，戰瓦落丹墀。

先帝嚴靈寢，宗臣切受遺。
恒山猶突騎，遼海競張旗。
田父嗟膠漆，行人避蒺藜。
揔戎存大體，降將飾卑詞。
楚貢何年絕？堯封舊俗疑。
長吁翻北寇，一望卷西夷。
不必陪玄圃，超然待具茨。
凶兵鑄農器，講殿辟書帷。
廟筭高難測，天憂實在茲。
形容真潦倒，答效莫支持。

使者分王命，羣公各典司。
恐乖均賦斂，不似問瘡痍。
萬里煩供給，孤城最怨思。
綠林寧小患，雲夢欲難追。
即事須嘗膽，蒼生可察眉。
議堂猶集鳳，正觀是元龜。
處處喧飛檄，家家急競錐。
蕭車安不定，蜀使下何之？

釣瀨踈墳籍，耕巖進弈棊。
地蒸餘破扇，冬暖更纖絺。
豺遘哀登楚，麟傷泣象尼。
衣冠迷適越，藻繪憶遊睢。
賞月延秋桂，傾陽逐露葵。
大庭終反樸，京觀且殭尸。
高枕虛眠晝，哀歌欲和誰？
南宮載勳業，凡百慎交綏。
=====================================================