4194 偶題

文章千古事，得失寸心知。
作者皆殊列，名聲豈浪垂。
騷人嗟不見，漢道盛於斯！
前輩飛騰入，餘波綺麗為。
後賢兼舊利，歷代各清規。
法自儒家有，心從弱歲疲。
永懷江左逸，多病鄴中奇。
騄驥皆良馬，騏驎帶好兒。
車輪徒已斵，堂構惜仍虧。
漫作潛夫論，虛傳幼婦碑。
緣情慰漂蕩，抱疾屢遷移。
經濟慙長策，飛棲假一枝。
塵沙傍蜂蠆，江峽繞蛟螭。
蕭瑟唐虞遠，聯翩楚漢危。
聖朝兼盜賊，異俗更喧卑。
鬱鬱星辰劍，蒼蒼雲雨池。
兩都開幕府，萬寓插軍麾。
南海殘銅柱，東風避月支。
音書恨烏鵲，號怒怪熊羆。
稼穡分詩興，柴荊學土宜。
故山迷白閣，秋水憶皇陂。
不敢要佳句，愁來賦別離。
=====================================================
講4/37，仇4/1541，校8/4194，虎4/1，全855，新2/1285，今3/1610，趙2/1095，臆425，心3/761，鏡713，銭2/503，洙1575，唐7/2509
