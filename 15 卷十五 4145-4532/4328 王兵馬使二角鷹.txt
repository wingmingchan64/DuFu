4328 王兵馬使二角鷹

悲臺蕭颯石巃嵸，哀壑杈枒浩呼洶。
中有萬里之長江，廻風滔日孤光動。
角鷹翻倒壯士臂，將軍玉帳軒翠氣。
二鷹猛腦徐侯墜，目如愁胡視天地。
杉雞竹兔不自惜，溪虎野羊俱辟易。
鞲上鋒稜十二翮，將軍勇銳與之敵。
將軍樹勳起安西，崑崙虞泉入馬蹄。
白羽曾肉三狻猊，敢決豈不與之齊。
荊南芮公得將軍，亦如角鷹下翔雲。
惡鳥飛飛啄金屋，安得爾輩開其羣，
驅出六合梟鸞分。
=====================================================