4291 覽柏中允兼子姪數人除官制詞，因述父子兄弟四美，載歌絲綸

紛然喪亂際，見此忠孝門。
蜀中寇亦甚，柏氏功彌存。
深誠補王室，戮力自元昆。
三止錦江沸，獨清玉壘昏。
高名入竹帛，新渥照乾坤。
子弟先卒伍，芝蘭疊璵璠。
同心注師律，灑血在戎軒。
絲綸實具載，紱冕已殊恩。
奉公舉骨肉，誅叛經寒溫。
金甲雪猶凍，朱旗塵不翻。
每聞戰場說，欻激懦氣奔。
聖主國多盜，賢臣官則尊。
方當節鉞用，必絕祲沴根。
吾病日廻首，雲臺誰再論？
作歌挹盛事，推轂期孤鶱。
=====================================================