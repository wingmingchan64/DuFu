4501 醉爲馬墜，羣公攜酒相看

甫也諸侯老賓客，罷酒酣歌拓金戟。
騎馬忽憶少年時，散蹄迸落瞿唐石。
白帝城門水雲外，低身直下八千尺。
粉堞電轉紫遊韁，東得平岡出天壁。
江村野堂爭入眼，垂鞭嚲鞚凌紫陌，
向來皓首驚萬人，自倚紅顏能騎射。
安知決臆追風足，朱汗驂驔猶噴玉。
不虞一蹶終損傷，人生快意多所辱。
職當憂戚伏衾枕，況乃遲暮加煩促。
朋知來問腆我顏，杖藜強起依僮僕。
語盡還成開口笑，提攜別掃清谿曲。
酒肉如山又一時，初筵哀絲動豪竹。
共指西日不相貸，喧呼且覆杯中淥。
何必走馬來爲問，君不見嵇康養生被殺戮。
=====================================================
蕭滌非《杜甫全集校注》8.4501
〚1〛羣、攜
〚3〛
〚4〛
〚5〛
〚6〛
=====================================================
講4/114，仇4/1590，校8/4501，虎4/72，全889，新2/1329，今3/1692，趙2/927，臆482，心1/307，鏡752，銭1/239，洙0746，唐7/2367
