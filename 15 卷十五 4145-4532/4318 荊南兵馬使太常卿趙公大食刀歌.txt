4318 荊南兵馬使太常卿趙公大食刀歌

太常樓船聲嗷嘈，問兵刮寇趨下牢。
牧出令奔飛百艘，猛蛟突獸紛騰逃。
白帝寒城駐錦袍，玄冬示我胡國刀。
壯士短衣頭虎毛，憑軒拔鞘天爲高。
翻風轉日木怒號，冰翼雪淡傷哀猱。
鎸錯碧甖鸊鵜膏，鋩鍔已瑩虛秋濤。
鬼物撇捩辭坑壕，蒼水使者捫赤絛，
龍伯國人罷釣鼈。
芮公迴首顏色勞，分閫救世用賢豪。
趙公玉立高歌起，攬環結珮相終始。
萬歲持之護天子，得君亂絲與君理。
蜀江如線如針水，荊岑彈丸心未已。
賊臣惡子休干紀，魑魅魍魎徒爲耳，
妖腰亂領敢欣喜。
用之不高亦不庳，不似長劍須天倚。
吁嗟光祿英雄弭，大食寶刀聊可比。
丹青宛轉麒麟裏，光芒六合無泥滓。
=====================================================
講4/98，仇4/1581，校8/4318，虎4/57，全883，新2/1320，今3/1644，趙2/1232，臆361，心1/305，鏡729，銭1/230，洙0704，唐7/2361
