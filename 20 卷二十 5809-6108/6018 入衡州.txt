6018 入衡州

兵革自久遠，興衰看帝王。
漢儀甚照耀，胡馬何猖狂。
老將一失律，清邊生戰場。
君臣忍瑕垢，河岳空金湯。
重鎮如割據，輕權絕紀綱。
軍州體不一，寬猛性所將。
嗟彼苦節士，素於圓鑿方。
寡妻從爲郡，兀者安短墻。
凋弊惜邦本，哀矜存事常。
旌麾非其任，府庫實過防。
恕己獨在此，多憂增內傷。
偏裨限酒肉，卒伍單衣裳。
元惡迷是似，聚謀洩康莊。
竟流帳下血，大降湖南殃。
烈火發中夜，高煙燋上蒼。
至今分粟帛，殺氣吹沅湘。
福善理顛倒，明徵天莽茫。
銷魂避飛鏑，累足穿豺狼。
隱忍枳棘刺，遷延胝趼瘡。
遠歸兒侍側，猶乳女在旁。
久客幸脫免，暮年慙激昂。
蕭條向水陸，汩沒隨魚商。
報主身已老，入朝病見妨。
悠悠委薄俗，鬱鬱回剛腸。
參錯走洲渚，舂容轉林篁。
片帆左郴岸，通郭前衡陽。
華表雲鳥埤，名園花草香。
旗亭壯邑屋，烽櫓蟠城隍。
中有古刺史，盛才冠巖廊。
扶顛待柱石，獨坐飛風霜。
昨者間瓊樹，高談隨羽觴。
無論再繾綣，已是安蒼黃。
劇孟七國畏，馬卿四賦良。
門闌蘇生在，勇銳白起強。
問罪富形勢，凱歌懸否臧。
氛埃期必掃，蚊蚋焉能當。
橘井舊地宅，仙山引舟航。
此行𤞣暑雨，厥土聞清涼。
諸舅剖符近，開緘書札光。
頻繁命屢及，磊落字百行。
江緫外家養，謝安乘興長。
下流匪珠玉，擇木羞鸞凰。
我師嵇叔夜，世賢張子房。
柴荊寄樂土，鵬路觀翺翔。
=====================================================
講4/992，仇5/2067，校10/6018，虎4/833，全1251，新2/1813，今4/2351，趙2/1510，臆654，心1/213，鏡1020，銭1/271，洙0838，唐7/2384
