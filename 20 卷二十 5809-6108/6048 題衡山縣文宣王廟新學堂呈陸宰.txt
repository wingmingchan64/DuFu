6048 題衡山縣文宣王廟新學堂呈陸宰

旄頭彗紫微，無復俎豆事。
金甲相排蕩，青衿一憔悴。
嗚呼已十年，儒服弊於地。
征夫不遑息，學者淪素志。
我行洞庭野，欻得文翁肆。
侁侁胄子行，若舞風雩至。
周室宜中興，孔門未應棄。
是以資雅才，渙然立新意。
衡山雖小邑，首唱恢大義。
因見縣尹心，根源舊宮閟。
講堂非曩構，大屋加塗墍。
下可容百人，墻隅亦深邃。
何必三千徒，始壓戎馬氣。
林木在庭戶，密幹疊蒼翠。
有井朱夏時，轆轤凍階戺。
耳聞讀書聲，殺伐災髣髴。
故國延歸望，衰顏減愁思。
南紀改波瀾，西河共風味。
采詩倦跋涉，載筆尚可記。
高歌激宇宙，凡百慎失墜。
=====================================================
蕭滌非《杜甫全集校注》
〚17〛堦
=====================================================
講4/1016，仇5/2079，校10/6048，虎4/854，全1259，新2/1826，今4/2364，趙2/1507，臆665，心1/216，鏡1026，銭1/270，洙0837，唐7/2383
