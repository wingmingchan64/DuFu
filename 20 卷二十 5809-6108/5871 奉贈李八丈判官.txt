5871 奉贈李八丈判官[曛]

我丈時英特，宗枝神堯後。
珊瑚市則無，騄驥人得有。
早年見標格，秀氣衝星斗。
事業富清機，官曹正獨守。
頃來樹嘉政，皆已傳眾口。
艱難體貴安，冗長吾敢取。
區區猶歷試，炯炯更持久。
討論實解頤，操割紛應手。
篋書積諷諫，宮闕限奔走。
入幕未展材，秉鈞孰爲偶。
所親問淹泊，汎愛惜衰朽。
垂白亂南翁，委身希北叟。
眞成窮轍鮒，或似喪家狗。
秋枯洞庭石，風颯長沙柳。
高興激荊衡，知音爲回首。
=====================================================
講4/911，仇5/2020，校10/5871，虎4/763，全1214，新2/1766，今4/2292，趙2/1438，臆643，心1/207，鏡995，銭1/266，洙0816，唐7/2381
