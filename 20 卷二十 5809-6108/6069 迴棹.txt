6069 迴棹

宿昔世安命，自私猶畏天。
勞生繫一物，爲客費多年。
衡岳江湖大，蒸池疫癘偏。
散才嬰薄俗，有迹負前賢。
巾拂那關眼，甁罍易滿船。
火雲滋垢膩，凍雨裛沈綿。
強飯蓴添滑，端居茗續煎。
清思漢水上，涼憶峴山巔。
順浪翻堪倚，迴帆又省牽。
吾家碑不昧，王氏井依然。
几杖將衰齒，茅茨寄短椽。
灌園曾取適，遊寺可終焉。
遂性同漁父，成名異仲連。
篙師煩爾送，朱夏及寒泉。
=====================================================
講4/1025，仇5/2085，校10/6069，虎4/863，全1264，新2/1832，今4/2249，趙2/1518，臆633，心3/804，鏡977，銭2/633，洙1819，唐7/2578
