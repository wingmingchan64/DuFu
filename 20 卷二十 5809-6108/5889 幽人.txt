5889 幽人

孤雲亦羣遊，神物有所歸。
麟鳳在赤霄，何當一來儀。
往與惠荀輩，中年滄洲期。
天高無消息，棄我忽若遺。
內懼非道流，幽人見瑕疵。
洪濤隱語笑，鼓枻蓬萊池。
崔嵬扶桑日，照曜珊瑚枝。
風帆倚翠蓋，暮把東皇衣。
咽漱元和津，所思煙霞微。
知名未足稱，局促商山芝。
五湖復浩蕩，歲暮有餘悲。
=====================================================
講4/923，仇5/2026，校10/5889，虎4/773，全1219，新2/1773，今4/2303，趙2/1466，臆603，心1/209，鏡1000，銭1/84，洙0304，唐7/2287
