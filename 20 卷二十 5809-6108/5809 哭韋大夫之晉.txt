5809 哭韋大夫之晉

悽愴郇瑕邑，差池弱冠年。
丈人叨禮數，文律早周旋。
臺閣黃圖裏，簪裾紫蓋邊。
尊榮真不忝，端雅獨翛然。
貢喜音容閒，馮招病疾纏。
南過駭倉卒，北思悄聯綿。
鵩鳥長沙諱，犀牛蜀郡憐。
素車猶慟哭，寶劍欲高懸。
漢道中興盛，韋經亞相傳。
沖融摽世業，磊落映時賢。
城府深朱夏，江湖眇霽天。
綺樓關樹頂，飛旐汎堂前。
帟幕疑風燕，笳簫急暮蟬。
興殘虛白室，跡斷孝廉船。
童孺交遊盡，喧卑俗事牽。
老來多涕淚，情在強詩篇。
誰繼方隅理，朝難將帥權。
春秋褒貶例，名器重雙全。
=====================================================