5815 湘江宴餞裴二端公赴道州

白日照舟師，朱旗散廣川。
群公餞南伯，肅肅秩初筵。
鄙人奉末眷，佩服自早年。
義均骨肉地，懷抱罄所宣。
盛名富事業，無取愧高賢。
不以喪亂嬰，保愛金石堅。
計拙百寮下，氣蘇君子前。
會合苦不久，哀樂本相纏。
交遊颯向盡，宿昔浩茫然。
促觴激百慮，掩抑淚潺湲。
熱雲集曛黑，缺月未生天。
白團爲我破，華燭蟠長煙。
鴰鹖催明星，解袂從此旋。
上請減兵甲，下請安井田。
永念病渴老，附書遠山巔。
=====================================================
講4/851，仇5/1990，校10/5815，虎4/709，全1191，新2/1730，今4/2255，趙2/1411，臆634，心1/205，鏡979，銭1/260，洙－，唐7/2378
