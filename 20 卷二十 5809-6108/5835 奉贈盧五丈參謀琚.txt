5835 奉贈盧五丈參謀琚[時丈人使自江陵在長沙待恩旨先支率米錢]

恭惟同自出，妙選異高標。
入幕知孫楚，披襟得鄭僑。
丈人藉才地，門閥冠雲霄。
老大逢迎拙，相於契託饒。
賜錢傾府待，爭米駐船遙。
鄰好艱難薄，氓心杼軸焦。
客星空伴使，寒水不成潮。
素髮乾垂領，銀章破在腰。
說詩能累夜，醉酒或連朝。
藻翰惟牽率，湖山合動搖。
時清非造次，興盡卻蕭條。
天子多恩澤，蒼生轉寂寥。
休傳鹿是馬，莫信鵩如鴞。
未解依依袂，還斟汎汎瓢。
流年疲蟋蟀，體物幸鷦鷯。
辜負滄洲願，誰云晚見招。
=====================================================