1821 發同谷縣[乾元二年十二月一日，自隴右赴劒南紀行]

賢有不黔突，聖有不暖席。
況我飢愚人，焉能尚安宅。
始來茲山中，休駕喜地僻。
奈何迫物累，一歲四行役。
忡忡去絕境，杳杳更遠適。
停驂龍潭雲，迴首白崖石。
臨歧別數子，握手淚再滴。
交情無舊深，窮老多慘慼。
平生嬾拙意，偶値棲遁跡。
去住與願違，仰慚林間翮。
=====================================================
講2/178，仇2/705，校4/1821，虎2/253，全334，新1/544，今2/674，趙1/370，臆167，心1/82，鏡301，銭1/107，洙0333，唐7/2299
