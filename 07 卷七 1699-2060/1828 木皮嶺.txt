1828 木皮嶺

首路栗亭西，尚想鳳皇村。
季冬攜童稚，辛苦赴蜀門。
南登木皮嶺，艱險不易論。
汗流被我體，祁寒爲之暄。
遠岫爭輔佐，千巗自崩奔。
始知五岳外，別有他山尊。
仰干塞大明，俯入裂厚坤。
再聞虎豹鬬，屢跼風水昏。
高有廢閣道，摧折如短轅。
下有冬青林，石上走長根。
西崖特秀發，煥若靈芝繁。
潤聚金碧氣，清無沙土痕。
憶觀崑崙圖，目擊玄圃存。
對此欲何適，默傷垂老魂。
=====================================================
講2/180，仇2/706，校4/1828，虎2/256，全335，新1/546，今2/676，趙1/371，臆167，心1/82，鏡302，銭1/107，洙0334，唐7/2299
