1699 發秦州[乾元二年，自秦州赴同谷縣紀行十二首]

我衰更嬾拙，生事不自謀。
無食問樂土，無衣思南州。
漢源十月交，天氣如涼秋。
草木未黃落，況聞山水幽。
栗亭名更嘉，下有良田疇。
充腸多薯蕷，崖蜜亦易求。

密竹復冬笋，清池可方舟。
雖傷旅寓遠，庶遂平生遊。
此邦俯要衝，實恐人事稠。
應接非本性，登臨未銷憂。
谿谷無異石，塞田始微收。
豈復慰老夫，惘然難久留。
日色隱孤戍，烏啼滿城頭。
中宵驅車去，飲馬寒塘流。
磊落星月高，蒼茫雲霧浮。
大哉乾坤內，吾道長悠悠。