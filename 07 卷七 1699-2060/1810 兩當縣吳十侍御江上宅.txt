1810 兩當縣吳十侍御江上宅

寒城朝煙澹，山谷落葉赤。
陰風千里來，吹汝江上宅。
鵾雞號枉渚，日色傍阡陌。
借問持斧翁，幾年長沙客。
哀哀失木狖，矯矯避弓翮。
亦知故鄉樂，未敢思夙昔。
昔在鳳翔都，共通金閨籍。
天子猶蒙塵，東郊暗長戟。
兵家忌間諜，此輩常接跡。
臺中領舉劾，君必慎剖析。
不忍殺無辜，所以分白黑。
上官權許與，失意見遷斥。
仲尼甘旅人，向子識損益。
朝廷非不知，閉口休歎息。
余時忝諍臣，丹陛實咫尺。
相看受狼狽，至死難塞責。
行邁心多違，出門無與適。
於公負明義，惆悵頭更白。
=====================================================