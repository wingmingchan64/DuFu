1759 鳳凰臺[山峻，不至高頂]

亭亭鳳凰臺，北對西康州。
西伯今寂寞，鳳聲亦悠悠。
山峻路絕蹤，石林氣高浮。
安得萬丈梯，爲君上上頭。
恐有無母雛，飢寒日啾啾。
我能剖心出，飲啄慰孤愁。
心以當竹實，炯然忘外求。
血以當醴泉，豈徒比清流。
所貴王者瑞，敢辭微命休。
坐看彩翮長，舉意八極周。
自天銜瑞圖，飛下十二樓。
圖以奉至尊，鳳以垂鴻猷。
再光中興業，一洗蒼生憂。
深衷正爲此，羣盜何淹留。
=====================================================