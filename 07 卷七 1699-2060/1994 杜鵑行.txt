1994 杜鵑行

古時杜宇稱望帝，魂作杜鵑何微細。
跳枝竄葉樹木中，搶佯瞥捩雌隨雄。
毛衣慘黑貌憔悴，衆鳥安有相尊崇？
隳形不敢栖華屋，短翮惟願巢深叢。
穿皮啄朽觜欲禿，苦飢始得食一蟲。
誰言養雛不自哺，此語亦足爲愚蒙。
聲音咽咽如有謂，號啼略與嬰兒同。
口乾垂血轉迫促，似欲上訴於蒼穹。
蜀人聞之皆起立，至今斅學傳遺風，
廼知變化不可窮。
豈知昔日居深宮，嬪嬙左右如花紅。
=====================================================