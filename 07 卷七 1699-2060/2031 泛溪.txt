2031 泛溪

落景下高堂，進舟泛迴溪。
誰謂築居小，未盡喬木西。
遠郊信荒僻，秋色有餘淒。
練練峯上雪，纖纖雲表霓。
童戲左右岸，罟弋畢提攜。
翻倒荷芰亂，指揮徑路迷。
得魚已割鱗，採藕不洗泥。
人情逐鮮美，物賤事已睽。
吾村靄暝姿，異捨雞亦栖。
蕭條欲何適，出處庶可齊。
衣上見新月，霜中登故畦。
濁醪自初熟，東城多鼓鼙。
=====================================================
講2/264，仇2/769，校4/2031，虎2/327，全370，新1/594，今2/751，趙1/464，臆185，心1/91，鏡333，銭1/118，洙0406，唐7/2304
