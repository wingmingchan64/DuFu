2925 南池

崢嶸巴閬間，所向盡山谷。
安知有蒼池，萬頃浸坤軸。
呀然閬城南，枕帶巴江腹。
芰荷入異縣，粳稻共比屋。
皇天不無意，美利戒止足。
高田失西成，此物頗豐熟。
清源多眾魚，遠岸富喬木。
獨嘆楓香林，春時好顏色。
南有漢王祠，終朝走巫祝。
歌舞散靈衣，荒哉舊風俗。
高皇亦明王，魂魄猶正直。
不應空陂上，縹緲親酒食。
淫祀自古昔，非唯一川瀆。
干戈浩茫茫，地僻傷極目。
平生江海興，遭亂身局促。
駐馬問漁舟，躊躇慰羈束。
=====================================================