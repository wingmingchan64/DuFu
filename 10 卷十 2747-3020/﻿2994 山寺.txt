2994 山寺[得開字，章留後同遊]

野寺根石壁，諸龕遍崔嵬。
前佛不復辨，百身一莓苔。
雖有古殿存，世尊亦塵埃。
如聞龍象泣，足令信者哀。
使君騎紫馬，捧擁從西來。
樹羽靜千里，臨江久徘徊。
山僧衣藍縷，告訴棟梁摧。
公為顧賓徒，咄嗟檀施開。
吾知多羅樹，卻倚蓮華臺。
諸天必歡喜，鬼物無嫌猜。
以茲撫士卒，孰曰非周才。
窮子失淨處，高人憂禍胎。
歲晏風破肉，荒林寒可迴。
思量入道苦，自哂同嬰孩。