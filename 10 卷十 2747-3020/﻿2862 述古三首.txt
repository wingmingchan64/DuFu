2862 述古三首

其一

赤驥頓長纓，非無萬里姿。
悲鳴淚至地，為問馭者誰？
鳳凰從天來，何意復高飛？
竹花不結實，念子忍朝飢。
古時君臣合，可以物理推。
賢人識定分，進退固其宜。

其二

市人日中集，於利競錐刀。
置膏烈火上，哀哀自煎熬。
農人望歲稔，相率除蓬蒿。
所務穀為本，邪贏無乃勞。
舜舉十六相，身尊道何高！
秦時任商鞅，法令如牛毛。

其三

漢光得天下，祚永固有開。
豈唯高祖聖，功自蕭曹來。
經綸中興業，何代無長才？
吾慕寇鄧勳，濟時信良哉！
耿賈亦宗臣，羽翼共徘徊。
休運終四百，圖畫在雲臺。
=====================================================
講2/628，仇3/1020，校5/2862，虎2/668，全529，新1/817，今2/1045，趙1/587，臆237，心1/106，鏡454，銭1/133，洙0433，唐7/2312
