2988 冬狩行[時梓州刺史章彜兼侍御史留後東川]

君不見東川節度兵馬雄，校獵亦似觀成功。
夜發猛士三千人，清晨合圍步驟同。
禽獸已斃十七八，殺聲落日迴蒼穹。
幕前生致九青兕，馲駝峞𡾋垂玄熊。
東西南北百里間，髣髴蹴踏寒山空。
有鳥名鸜鵒，力不能高飛逐走蓬。
肉味不足登鼎俎，何為見羈虞羅中？
春蒐冬狩侯得同，使君五馬一馬驄。
況今攝行大將權，號令頗有前賢風。
飄然時危一老翁，十年厭見旌旗紅。
喜君士卒甚整肅，為我迴轡擒西戎。
草中狐兔盡何益？天子不在咸陽宮。
朝廷雖無幽王禍，得不哀痛塵再蒙！
嗚呼！得不哀痛塵再蒙！