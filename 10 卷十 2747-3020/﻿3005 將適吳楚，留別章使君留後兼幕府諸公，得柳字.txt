3005 將適吳楚，留別章使君留後兼幕府諸公，得柳字

我來入蜀門，歲月亦已久。
豈唯長兒童，自覺成老醜。
常恐性坦率，失身爲杯酒。
近辭痛飲徒，折節萬夫後。
昔如縱壑魚，今如喪家狗。
既無遊方戀，行止復何有？
相逢半新故，取別隨薄厚。
不意青草湖，扁舟落吾手。
眷眷章梓州，開筵俯高柳。
樓前出騎馬，帳下羅賓友。
健兒簸紅旗，此樂或難朽。
日車隱崑崙，鳥雀噪戶牖。
波濤未足畏，三峽徒雷吼。
所憂盜賊多，重見衣冠走。
中原消息斷，黃屋今安否？
終作適荆蠻，安排用莊叟。
隨雲拜東皇，挂席上南斗。
有使卽寄書，無使長迴首。
=====================================================
蕭滌非主編《杜甫全集校注》4.2329
〚20〛即
=====================================================
講2/702，仇3/1064，校5/3005，虎2/733，全556，新1/862，今2/1110，趙1/584，臆283，心1/109，鏡481，銭1/145，洙0428，唐7/2319
