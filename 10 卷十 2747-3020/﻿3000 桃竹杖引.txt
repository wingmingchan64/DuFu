3000 桃竹杖引[贈章留後]

江心蟠石生桃竹，蒼波噴浸尺度足。
斬根削皮如紫玉，江妃水仙惜不得。
梓橦使君開一束，滿堂賓客皆嘆息。
憐我老病贈兩莖，出入爪甲鏗有聲。
老夫復欲東南征，乘濤鼓枻白帝城。
路幽必為鬼神奪，拔劍或與蛟龍爭。
重為告曰：杖兮杖兮，爾之生也甚正直，慎勿見水踴躍學變化為龍。
使我不得爾之扶持，滅跡於君山湖上之青峰。
噫！風塵澒洞兮豺虎咬人，忽失雙杖兮吾將曷從？