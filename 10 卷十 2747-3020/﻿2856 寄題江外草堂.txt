2856 寄題江外草堂[梓州作寄成都故居]

我生性放誕，難欲逃自然。
嗜酒愛風竹，卜居必林泉。
遭亂到蜀江，臥痾遣所便。
誅茅初一畝，廣地方連延。
經營上元始，斷手寶應年。
敢謀土木麗？自覺面勢堅。
臺亭隨高下，敞豁當清川。
雖有會心侶，數能同釣船。
干戈未偃息，安得酣歌眠？
蛟龍無定窟，黃鵠摩蒼天。
古來達士志，寧受外物牽？
顧惟魯鈍姿，豈識悔吝先？
偶攜老妻去，慘淡凌風烟。
事迹無固必，幽貞愧雙全。
尚念四小松，蔓草易拘纏。
霜骨不甚長，永為隣里憐。
=====================================================
講2/617，仇3/1013，校5/2856，虎2/658，全521，新1/809，今2/1041，趙1/580，臆269，心1/105，鏡452，銭1/148，洙0432，唐7/2321
