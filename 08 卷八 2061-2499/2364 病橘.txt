2364 病橘

群橘少生意，雖多亦奚為。
惜哉結實小，酸澀如棠梨。
剖之盡蠹蟲，采掇爽其宜。
紛然不適口，豈止存其皮。
蕭蕭半死葉，未忍別故枝。
玄冬霜雪積，況乃廻風吹！
嘗聞蓬萊殿，羅列瀟湘姿。
此物歲不稔，玉食失光輝。
寇盜尚憑陵，當君減膳時。
汝病是天意，吾諗罪有司。
憶昔南海使，奔騰獻荔支：
百馬死山谷，到今耆舊悲。
=====================================================
