2339 柟樹為風雨所拔歎

倚江柟樹草堂前，故老相傳二百年。
誅茅卜居總為此，五月髣髴聞寒蟬。
東南飄風動地至，江翻石走流雲氣。
幹排雷雨猶力爭，根斷泉源豈天意。
滄波老樹性所愛，浦上童童一青蓋。
野客頻留懼雪霜，行人不過聽竽籟。
虎倒龍顛委榛棘，淚痕血點垂胸臆。
我有新詩何處吟，草堂自此無顏色。
=====================================================
講2/345，仇2/830，校4/2339，虎2/403，全409，新1/644，今2/826，趙1/465，臆341，心1/268，鏡363，銭1/127，洙0526，唐7/2309

