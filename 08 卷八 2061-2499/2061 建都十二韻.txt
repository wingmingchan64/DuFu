2061 建都十二韻

蒼生未蘇息，胡馬半乾坤。
議在雲臺上，誰扶黃屋尊？
建都分魏闕，下詔闢荊門。
恐失東人望，其如西極存。
時危當雪恥，計大豈輕論？
雖倚三階正，終愁萬國翻。
牽裾恨不死，漏網辱殊恩。
永負漢庭哭，遙憐湘水魂。
窮冬客江劍，隨事有田園。
風斷青蒲節，霜埋翠竹根。
衣冠空穰穰，關輔久昏昏。
願枉長安日，光暉照北原。
=====================================================