2460 入奏行

竇侍御，驥之子，鳳之雛。
年未三十忠義俱，骨鯁絕代無。
炯如一段清冰出萬壑，置在迎風寒露之玉壺。
蔗漿歸廚金碗凍，洗滌煩熱足以寧君軀。
政用疏通合典則，戚聯豪貴耽文儒。
兵革未息人未蘇，天子亦念西南隅。
吐蕃憑陵氣頗麤，竇氏檢察應時須。
運糧繩橋壯士喜，斬木火井窮猿呼。
八州刺史思一戰，三城守邊卻可圖。
此行入奏計未小，密奉聖旨恩宜殊。
繡衣春當霄漢立，綵服日向庭闈趨。
省郎京尹必俯拾，江花未落還成都。
江花未落還成都，肯訪浣花老翁無?
爲君酤酒滿眼酤，與奴白飯馬青芻。
=====================================================

講2/392，仇2/867，校4/2460，虎2/453，全431，新1/677，今2/865，趙1/483，臆215，心1/278，鏡378，銭1/126，洙0528，唐7/2308
