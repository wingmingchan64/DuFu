2232 絕句漫興九首

其一

眼見客愁愁不醒，無賴春色到江亭。
即遣花開深造次，便覺鶯語太丁寧。

其二

手種桃李非無主，野老牆低還是家。
恰似春風相欺得，夜來吹折數枝花。

其三

熟知茅齋絕低小，江上燕子故來頻。
銜泥點汙琴書內，更接飛蟲打著人。

其四

二月已破三月來，漸老逢春能幾迴？
莫思身外無窮事，且盡生前有限杯。

其五

腸斷江春欲盡頭，杖藜徐步立芳洲。
顛狂柳絮隨風去，輕薄桃花逐水流。

其六

懶慢無堪不出村，呼兒日在掩柴門。
蒼苔濁酒林中靜，碧水春風野外昬。

其七

糝徑楊花鋪白氈，點溪荷葉疊青錢。
筍根稚子無人見，沙上鳧雛旁母眠。

其八

舍西柔桑葉可拈，江畔細麥復纖纖。
人生幾何春已夏，不放香醪如蜜甜。

其九

隔戶楊柳弱嫋嫋，恰似十五女兒腰。
謂誰朝來不作意，狂風挽斷最長條。
=====================================================
講2/290，仇2/788，校4/2232，虎2/348，全384，新1/610，今2/807，趙1/451，臆176，心3/834，鏡355，銭2/404，洙1165，唐7/2451

