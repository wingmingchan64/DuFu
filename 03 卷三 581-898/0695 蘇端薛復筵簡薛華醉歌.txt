0695 蘇端薛復筵簡薛華醉歌

文章有神交有道，端復得之名譽早。
愛客滿堂盡豪翰，開筵上日思芳草。
安得健步移遠梅，亂插繁花向晴昊。
千里猶殘舊冰雪，百壺且試開懷抱。
垂老惡聞戰鼓悲，急觴爲緩憂心擣。
少年努力縱談笑，看我形容已枯槁。
坐中薛華善醉歌，歌詞自作風格老。
近來海內爲長句，汝與山東李白好。
何劉沈謝力未工，才兼鮑昭愁絕倒。
諸生頗盡新知樂，萬事終傷不自保。
氣酣日落西風來，願吹野水添金杯。
如澠之酒常快意，亦知窮愁安在哉？
忽憶雨時秋井塌，古人白骨生青苔， 
如何不飲令心哀！
=====================================================
講1/405，仇1/292，校2/695，虎1/337，全136，新1/215，今1/295，趙1/171，臆57，心1/245，鏡126，銭1/47，洙0227，唐7/2270
