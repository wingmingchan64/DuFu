0861 送韋十六評事充同谷郡防禦判官

昔沒賊中時，潛與子同遊。
今歸行在所，王事有去留。
偪側兵馬閒，主憂急良籌。
子雖軀幹小，老氣橫九州。
挺身艱難際，張目視寇讎。
朝廷壯其節，奉詔令參謀。
鑾輿駐鳳翔，同谷爲咽喉。
西扼弱水道，南鎮枹罕陬。
此邦承平日，剽劫吏所羞。
況乃胡未滅，控帶莽悠悠。
府中韋使君，道足示懷柔。
令姪才俊茂，二美又何求？
受詞太白腳，走馬仇池頭。
古邑沙土裂，積陰雪雲稠。
羌父豪猪靴，羌兒青兕裘。
吹角向月窟，蒼山旌旆愁。
鳥驚出死樹，龍怒拔老湫。
古來無人境，今代橫戈矛。
傷哉文儒士，憤激馳林丘。
中原正格鬬，後會何緣由。
百年賦命定，豈料沉與浮。
且復戀良友，握手步道周。
論兵還壑淨，亦可縱冥搜。
題詩得秀句，札翰時相投。
=====================================================
講1/483，仇1/354，校2/861，虎1/416，全156，新1/268，今1/343，趙1/195，臆77，心1/34，鏡146，銭1/54，洙0237，唐7/2273
