0813 喜晴

皇天久不雨，既雨晴亦佳。
出郭眺四郊，肅肅春增華。
青熒陵陂麥，窈窕桃李花。
春夏各有實，我飢豈無涯。
干戈雖橫放，慘澹鬬龍虵。
甘澤不猶愈，且耕今未賒。
丈夫則帶甲，婦女終在家。
力難及黍稷，得種菜與麻。
千載商山芝，往者東門瓜。
其人骨已朽，此道誰疵瑕？
英賢遇轗軻，遠引蟠泥沙。
顧慙昧所適，廻首白日斜。
漢陰有鹿門，滄海有靈查。
焉能學眾口，咄咄空咨嗟？
=====================================================
講1/466，仇1/340，校2/813，虎1/397，全144，新1/254，今1/319，趙1/182，臆72，心1/32，鏡136，銭1/49，洙0226，唐7/2271
