0598 醉歌行[別從姪勤落第歸]

陸機二十作《文賦》，汝更小年能綴文。
總角草書又神速，世上兒子徒紛紛。
驊騮作駒已汗血，鷙鳥舉翮連青雲。
詞源倒流三峽水，筆陣獨掃千人軍。
只今年纔十六七，射策君門期第一。
舊穿楊葉真自知，暫蹶霜蹄未為失。
偶然擢秀非難取，會是排風有毛質。
汝身已見唾成珠，汝伯何由髮如漆。
春光淡沲秦東亭，渚蒲牙白水荇青。
風吹客衣日杲杲，樹攪離思花冥冥。
酒盡沙頭雙玉瓶，眾賓皆醉我獨醒。
乃知貧賤別更苦，吞聲躑躅涕淚零。
=====================================================