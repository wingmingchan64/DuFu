0715 白水縣崔少府十九翁高齋三十韻[天寶十五載五月作]

客從南縣來，浩蕩無與適。
旅食白日長，況當朱炎赫。
高齋坐林杪，信宿遊衍闃。
清晨陪躋攀，傲睨俯峭壁。
崇岡相枕帶，曠野懷咫尺。
始知賢主人，贈此遣愁寂。
危堦根青冥，曾冰生淅瀝。
上有無心雲，下有欲落石。
泉聲聞復息，動靜隨所擊。
鳥呼藏其身，有似懼彈射。
吏隱道情性，茲焉其窟宅。
白水見舅氏，諸公乃仙伯。
杖藜長松陰，作尉窮谷僻。
爲我炊彫胡，逍遙展良覿。
坐久風頗愁，晚來山更碧。
相對十丈蛟，欻翻盤渦拆。
何得空裏雷，殷殷尋地脈。
煙氛藹𡺚崒，魍魎森慘戚。
崑崙崆峒顛，廻首如不隔。
前軒頹反照，巉絕華岳赤。
兵氣漲林巒，川光雜鋒鏑。
知是相公軍，鐵馬雲霧積。
玉觴淡無味，胡羯豈強敵。
長歌激屋梁，淚下流衽席。
人生半哀樂，天地有順逆。
慨彼萬國夫，休明備征狄。
猛將紛填委，廟謀蓄長策。
東郊何時開？帶甲且未釋。
欲告清宴罷，難拒幽明迫。
三歎酒食傍，何由似平昔？
=====================================================
講1/414，仇1/299，校2/715，虎1/345，全126，新1/221，今1/271，趙1/157，臆58，心1/25，鏡116，銭1/38，洙0140，唐7/2266
