0710 送率府程錄事還鄉[程携酒饌相就取別]

鄙夫行衰謝，抱病昬妄集。
常時往還人，記一不識十。
程侯晚相遇，與語才傑立。
薰然耳目開，頗覺聰明入。
千載得鮑叔，末契有所及。
意鍾老栢青，義動修蛇蟄。
若人可數見，慰我垂白泣。
告別無淹晷，百憂復相襲。
內愧突不黔，庶羞以賙給。
素絲挈長魚，碧酒隨玉粒。
途窮見交態，世梗悲路澁。
東風吹春冰，泱莽后土濕。
念君惜羽翮，既飽更思戢。
莫作翻雲鶻，聞呼向禽急。
=====================================================
《全唐詩》7.
〚〛
〚〛
〚〛
〚〛
〚〛
=====================================================
講1/469，仇1/343，校2/710，虎1/401，全124，新1/256，今1/268，趙1/173，臆98，心1/24，鏡115，銭1/49，洙0223，唐7/2271
