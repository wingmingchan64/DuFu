0608 驄馬行[太常梁卿勅賜馬也。李鄧公愛而有之，命甫製詩]

鄧公馬癖人共知，初得花驄大宛種。
夙昔傳聞思一見，牽來左右神皆竦。
雄姿逸態何崷崪，顧影驕嘶自矜寵。
隅目青熒夾鏡懸，肉𩦲碨礧連錢動。
朝來久試華軒下，未覺千金滿高價。
赤汗微生白雪毛，銀鞍卻覆香羅帕。
卿家舊賜公能取，天廐真龍此其亞。
晝洗須騰涇渭深，朝趨可刷幽并夜。
吾聞良驥老始成，此馬數年人更驚。
豈有四蹄疾於鳥，不與八駿俱先鳴。
時俗造次那得致，雲霧晦冥方降精。
近聞下詔喧都邑，肯使騏驎地上行？
=====================================================