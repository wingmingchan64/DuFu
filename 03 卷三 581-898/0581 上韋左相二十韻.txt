0581 上韋左相二十韻

鳳曆軒轅紀，龍飛四十春。
八荒開壽域，一氣轉洪鈞。
霖雨思賢佐，丹青憶老臣。
應圖求駿馬，驚代得騏驎。
沙汰江河濁，調和鼎鼐新。
韋賢初相漢，范叔已歸秦。
盛業今如此，傳經固絕倫。
豫樟深出地，滄海闊無津。
北斗司喉舌，東方領搢紳。
持衡留藻鑒，聽履上星辰。
獨步才超古，餘波德照鄰。
聰明過管輅，尺牘倒陳遵。
豈是池中物，由來席上珍。
廟堂知至理，風俗盡還淳。
才傑俱登用，愚蒙但隱淪。
長卿多病久，子夏索居頻。
廻首驅流俗，生涯似眾人。
巫咸不可問，鄒魯莫容身。
感激時將晚，蒼茫興有神。
爲公歌此曲，涕淚在衣巾。
=====================================================
講1/317，仇1/224，校2/581，虎1/251，全106，新1/161，今1/204，趙1/79，臆34，心3/703，鏡85，銭1/280，洙0905，唐7/2388
