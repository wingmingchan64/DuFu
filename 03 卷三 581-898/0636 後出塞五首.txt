0636 後出塞五首

其一

男兒生世閒，及壯當封侯。
戰伐有功業，焉能守舊丘。
召募赴薊門，軍動不可留。
千金買馬鞭，百金裝刀頭。
閭里送我行，親戚擁道周。
班白居上列，酒酣進庶羞。
少年別有贈，含笑看吳鈎。

其二

朝進東門營，暮上河陽橋。
落日照大旗，馬鳴風蕭蕭。
平沙列萬幕，部伍各見招。
中天懸明月，令嚴夜寂寥。
悲笳數聲動，壯士慘不驕。
借問大將誰？恐是霍嫖姚。

其三

古人重守邊，今人重高勳。
豈知英雄主，出師亘長雲。
六合已一家，四夷且孤軍。
遂使貔虎士，奮身勇所聞。
拔劍擊大荒，日收胡馬群。
誓開玄冥北，持以奉吾君。

其四

獻凱日繼踵，兩蕃靜無虞。
漁陽豪俠地，擊鼓吹笙竽。
雲帆轉遼海，粳稻來東吳。
越羅與楚練，照耀輿臺軀。
主將位益崇，氣驕凌上都。
邊人不敢議，議者死路衢。

其五

我本良家子，出師亦多門。
將驕益愁思，身貴不足論。
躍馬二十年，恐辜明主恩。
坐見幽州騎，長驅河洛昏。
中夜閒道歸，故里但空村。
惡名倖脫免，窮老無兒孫。
=====================================================
《全唐詩》7.
〚〛
〚〛
〚〛
〚〛
〚〛
=====================================================
講1/396，仇1/285，校2/636，虎1/328，全119，新1/210，今1/240，趙1/107，臆150，心1/15，鏡102，銭1/94，洙0316，唐7/2293
