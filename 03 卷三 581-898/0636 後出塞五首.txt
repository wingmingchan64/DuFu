0636 後出塞五首

其一

男兒生世間，及壯當封侯。
戰伐有功業，焉能守舊丘。
召募赴薊門，軍動不可留。
千金買馬鞭，百金裝刀頭。
閭里送我行，親戚擁道周。
班白居上列，酒酣進庶羞。
少年別有贈，含笑看吳鉤。

其二

朝進東門營，暮上河陽橋。
落日照大旗，馬鳴風蕭蕭。
平沙列萬幕，部伍各見招。
中天懸明月，令嚴夜寂寥。
悲笳數聲動，壯士慘不驕。
借問大將誰？恐是霍嫖姚。

其三

古人重守邊，今人重高勳。
豈知英雄主，出師亙長雲。
六合已一家，四夷且孤軍。
遂使貔虎士，奮身勇所聞。
拔劍擊大荒，日收胡馬羣。
誓開玄冥北，持以奉吾君。

其四

獻凱日繼踵，兩蕃靜無虞。
漁陽豪俠地，擊鼓吹笙竽。
雲帆轉遼海，粳稻來東吳。
越羅與楚練，照耀輿臺軀。
主將位益崇，氣驕凌上都。
邊人不敢議，議者死路衢。

其五

我本良家子，出師亦多門。
將驕益愁思，身貴不足論。
躍馬二十年，恐辜明主恩。
坐見幽州騎，長驅河洛昏。
中夜間道歸，故里但空村。
惡名倖脫免，窮老無兒孫。
=粵====================================================
陳永明《杜甫全集粵音注音》

【注音】
後出塞五首
hau6 ceot1 coi3 ng5 sau2

其一

男兒生世間，及壯當封侯。
naam4 ji4 sang1 sai3 gaan1, kap6 zong3 dong1 fung1 hau4
-----------------------------------------------------
戰伐有功業，焉能守舊丘。
zin3 fat6 jau5 gung1 jip6, jin1 nang4 sau2 gau6 jau1
-----------------------------------------------------
召募赴薊門，軍動不可留。
ziu6 mou6 fu6 gai3 mun4, gwan1 dung6 bat1 ho2 lau4
-----------------------------------------------------
千金買馬鞭，百金裝刀頭。
cin1 gam1 maai5 maa5 bin1, baak3 gam1 zong1 dou1 tau4
-----------------------------------------------------
閭里送我行，親戚擁道周。
leoi4 lei5 sung3 ngo5 hang4, can1 cik1 jung2 dou6 zau1
-----------------------------------------------------
班白居上列，酒酣進庶羞。
baan1 baak6 geoi1 soeng6 lit6, zau2 ham4 zeon3 syu3 sau1
-----------------------------------------------------
少年別有贈，含笑看吳鉤。
siu3 nin4 bit6 jau5 zang6, ham4 siu3 hon3 ng4 gau1

其二

朝進東門營，暮上河陽橋。
ziu1 zeon3 dung1 mun4 jing4, mou6 soeng5 ho4 joeng4 kiu4
-----------------------------------------------------
落日照大旗，馬鳴風蕭蕭。
lok6 jat6 ziu3 daai6 kei4, maa5 ming4 fung1 siu1 siu1
-----------------------------------------------------
平沙列萬幕，部伍各見招。
ping4 saa1 lit6 maan6 mok6, bou6 ng5 gok3 gin3 ziu1
-----------------------------------------------------
中天懸明月，令嚴夜寂寥。
zung1 tin1 jyun4 ming4 jyut6, ling6 jim4 je6 zik6 liu4
-----------------------------------------------------
悲笳數聲動，壯士慘不驕。
bei1 gaa1 sou3 sing1 dung6, zong3 si6 caam2 bat1 giu1
-----------------------------------------------------
借問大將誰？恐是霍嫖姚。
ze3 man6 daai6 zoeng3 seoi4, hung2 si6 fok3 piu4 jiu4

其三

古人重守邊，今人重高勳。
gu2 jan4 zung6 sau2 bin1, gam1 jan4 zung6 gou1 fan1
-----------------------------------------------------
豈知英雄主，出師亙長雲。
hei2 zi1 jing1 hung4 zyu2, ceot1 si1 gang2 coeng4 wan4
-----------------------------------------------------
六合已一家，四夷且孤軍。
luk6 hap6 ji5 jat1 gaa1, sei3 ji4 ce2 gu1 gwan1
-----------------------------------------------------
遂使貔虎士，奮身勇所聞。
seoi6 si2 pei4 fu2 si6, fan5 san1 jung5 so2 man4
-----------------------------------------------------
拔劍擊大荒，日收胡馬羣。
bat6 gim3 gik1 daai6 fong1, jat6 sau1 wu4 maa5 kwan4
-----------------------------------------------------
誓開玄冥北，持以奉吾君。
sai6 hoi1 jyun4 ming4 bak1, ci4 ji5 fung6 ng4 gwan1

其四

獻凱日繼踵，兩蕃靜無虞。
hin3 hoi2 jat6 gai3 zung2, loeng5 faan4 zing6 mou4 jyu4
-----------------------------------------------------
漁陽豪俠地，擊鼓吹笙竽。
jyu4 joeng4 hou4 hap6 dei6, gik1 gu2 ceoi1 sang1 jyu1
-----------------------------------------------------
雲帆轉遼海，粳稻來東吳。
wan4 faan4 zyun2 liu4 hoi2, gang1 dou6 loi4 dung1 ng4
-----------------------------------------------------
越羅與楚練，照耀輿臺軀。
jyut6 lo4 jyu5 co2 lin6, ziu3 jiu6 jyu4 toi4 keoi1
-----------------------------------------------------
主將位益崇，氣驕凌上都。
zyu2 zoeng3 wai6 jik1 sung4, hei3 giu1 ling4 soeng6 dou1
-----------------------------------------------------
邊人不敢議，議者死路衢。
bin1 jan4 bat1 gam2 ji5, ji5 ze2 sei2 lou6 keoi4

其五

我本良家子，出師亦多門。
ngo5 bun2 loeng4 gaa1 zi2, ceot1 si1 jik6 do1 mun4
-----------------------------------------------------
將驕益愁思，身貴不足論。
zoeng3 giu1 jik1 sau4 si1/si3, san1 gwai3 bat1 zuk1 leon4
-----------------------------------------------------
躍馬二十年，恐辜明主恩。
joek6 maa5 ji6 sap6 nin4, hung2 gu1 ming4 zyu2 jan1
-----------------------------------------------------
坐見幽州騎，長驅河洛昏。
zo6 gin3 jau1 zau1 kei3, coeng4 keoi1 ho4 lok3 fan1
-----------------------------------------------------
中夜間道歸，故里但空村。
zung1 je6 gaan3 dou6 gwai1, gu3 lei5 daan6 hung1 cyun1
-----------------------------------------------------
惡名倖脫免，窮老無兒孫。
ok3 ming4 hang6 tyut3 min5, kung4 lou5 mou4 ji4 syun1

【韻部】
〚1:5.2.5〛侯：尤韻
〚1:6.2.5〛丘：尤韻
〚1:7.2.5〛留：尤韻
〚1:8.2.5〛頭：尤韻
〚1:9.2.5〛周：尤韻
〚1:10.2.5〛羞：尤韻
〚1:11.2.5〛鉤：尤韻
〚2:15.2.5〛橋：蕭韻
〚2:16.2.5〛蕭：蕭韻
〚2:17.2.5〛招：蕭韻
〚2:18.2.5〛寥：蕭韻
〚2:19.2.5〛驕：蕭韻
〚2:20.2.5〛姚：蕭韻
〚3:24.2.5〛勳：文韻
〚3:25.2.5〛雲：文韻
〚3:26.2.5〛軍：文韻
〚3:27.2.5〛聞：文韻
〚3:28.2.5〛羣：文韻
〚3:29.2.5〛君：文韻
〚4:33.2.5〛虞：虞韻
〚4:34.2.5〛竽：虞韻
〚4:35.2.5〛吳：虞韻
〚4:36.2.5〛軀：虞韻
〚4:37.2.5〛都：虞韻
〚4:38.2.5〛衢：虞韻
〚5:42.2.5〛門：元韻
〚5:43.2.5〛論：元韻
〚5:44.2.5〛恩：元韻
〚5:45.2.5〛昏：元韻
〚5:46.2.5〛村：元韻
〚5:47.2.5〛孫：元韻

【體裁】
〚1:〛五古
〚2:〛五古
〚3:〛五古
〚4:〛五古
〚5:〛五古
=典====================================================
《引典出處》

【注釋】
〖男兒生世間〗
〖及壯當封侯〗
〖戰伐有功業〗
〖焉能守舊丘〗
〖召募赴薊門〗《三國志·吳書·陸遜傳第十三》卷五十八：六年，中郎將周祗乞於鄱陽召募，事下問遜。（5.1352）
〖軍動不可留〗
〖千金買馬鞭〗
〖百金裝刀頭〗
〖閭里送我行〗
〖親戚擁道周〗
〖班白居上列〗
〖酒酣進庶羞〗
〖少年別有贈〗
〖含笑看吳鉤〗《吳越春秋》：干將、莫耶、吳鉤（《四庫全書》463-14）湛盧、豪曹、魚腸（《四庫全書》463-19）◯歐冶子作名劒，見《太平御覽》卷三百四十三、《藝文類聚》巻六十
〖朝進東門營〗
〖暮上河陽橋〗
〖落日照大旗〗
〖馬鳴風蕭蕭〗
〖平沙列萬幕〗
〖部伍各見招〗
〖中天懸明月〗
〖令嚴夜寂寥〗
〖悲笳數聲動〗
〖壯士慘不驕〗
〖借問大將誰〗
〖恐是霍嫖姚〗
〖古人重守邊〗
〖今人重高勳〗
〖豈知英雄主〗
〖出師亙長雲〗
〖六合已一家〗
〖四夷且孤軍〗
〖遂使貔虎士〗
〖奮身勇所聞〗
〖拔劍擊大荒〗
〖日收胡馬羣〗
〖誓開玄冥北〗
〖持以奉吾君〗
〖獻凱日繼踵〗獻凱[《周禮》注：凱，獻功之樂]日踵
〖兩蕃靜無虞〗
〖漁陽豪俠地〗
〖擊鼓吹笙竽〗
〖雲帆轉遼海〗
〖粳稻來東吳〗
〖越羅與楚練〗
〖照耀輿臺軀〗
〖主將位益崇〗
〖氣驕凌上都〗
〖邊人不敢議〗
〖議者死路衢〗
〖我本良家子〗
〖出師亦多門〗
〖將驕益愁思〗
〖身貴不足論〗
〖躍馬二十年〗
〖恐辜明主恩〗
〖坐見幽州騎〗
〖長驅河洛昏〗
〖中夜間道歸〗
〖故里但空村〗
〖惡名倖脫免〗
〖窮老無兒孫〗

【永明校記】
①《三國志·吳書·陸遜傳第十三》作「召募」。
=郭===================================================
郭知達《新刊校定集注杜詩》臺PDF1.309,中PDF3.217,四1068-99

【異文、夾注】
〖千金買馬鞭〗千金買馬鞍[一作鞭]
〖出師亙長雲〗出師亘長雲
〖拔劍擊大荒〗拔劔擊大荒
〖日收胡馬羣〗日収胡馬群
〖長驅河洛昏〗長驅河洛昬

【注釋】
〖1〗鮑云：天寶十四年乙未三月壬午，安祿山及契丹戰於潢水，敗之，故有後出塞五首。爲出兵赴漁陽也。
〖及壯當封侯〗《後漢》：班超常輟業投筆歎曰：無他志略，猶當效傅介子、張騫立功異域，以取封侯，安能久事筆硯間乎？梁疏：丈夫生當封侯。
〖焉能守舊丘〗趙云：言不可無所展用也。鮑明遠《結客少年場》云：去鄕三十載，復得還舊丘。
〖軍動不可留〗鮑明遠：始隨張校尉，召募到河源。趙作占募。《吳志》云：「中郎將周祗乞於鄱陽占募。」①蓋占謂自隱度而應募也。
〖百金裝刀頭〗唐刺史見觀察使，皆靴足握刀頭，候路左。◯趙云：倣《木蘭歌》「西市買馬鞭，南市買轡頭。」又梁范靖妻沈氏《昭君怨》云：千金畫雲鬢，百萬寫娥眉也。舊注引唐刺史見觀察使，皆握刀頭候路，雖有證刀頭字，非是。若刀頭所先，則古樂府有何當大刀頭矣。
〖酒酣進庶羞〗班白者，不負戴於道路矣。曹子建：緩帶傾庶羞。◯趙云：《詩》：有杕之杜，生於道周。《周禮》：庖人，供喪紀之庶羞。
〖含笑看吳鉤〗鮑明遠《結客少年行》：驄馬金絡頭，錦帶佩吳鉤。《吳越春秋》：王作鉤，淬以人血，試之以人也。薛云：《吳越春秋》：吳王允聘歐冶子作名劍五：一曰純鈞，二曰湛盧，三曰豪曹，四曰魚腸，五曰巨闕。秦客薛燭善相鉤，視之，燭曰：光乎如屈陽之華，沉沉如芙蓉始生於湖。觀其光如水溢於塘，此名純鉤。吳鉤，卽純鉤也。《杜正謬》：按《吳越春秋·闔閭內傳》曰：闔閭旣寶莫邪之劍，復命於國中作金鉤。令曰：能爲善鉤者，賞之百金。吳作鉤者甚眾，而有人貪王之重賞也，殺其二子，血釁金，遂成二鉤，獻於闔閭而求賞。王曰：何以異於眾劍乎？作鉤者曰：吾之作鉤，殺二子而釁之。王鉤甚眾，形體相類，不知所在。鉤師向鉤呼二子之名：吳鴻、扈稽，我在於此，王不知汝之神也。聲絕於口，兩鉤飛出。王驚曰：寡人誠負於子。乃賞百金，遂服而不離身。薛氏以純鉤爲吳鉤，蓋純鉤，劍名，非鉤也。故左太沖《吳都賦》云：吳鉤越棘，純鈞湛盧。則純鈞與吳鉤自爲兩物耳。◯趙云：吳鉤，刀名也，刃彎。今南蠻用之，謂之葛黨刀，義或然矣。
〖朝進東門營〗夏官大司馬：帥以門名。疏：古者，軍將蓋爲營治於國門。魯有東門襄仲，宋有桐門右師，皆上卿爲將軍者。◯趙云：此言河陽府士卒。東門營，自是所起士卒處，東門之營也。
〖暮上河陽橋〗李陵詩：攜手上河梁，遊子暮何之。王仲宣《從軍詩》：朝發鄴都橋，暮濟白馬津。
〖馬鳴風蕭蕭〗《周禮》：司常建九旗以待國事。《車攻》：蕭蕭馬鳴，悠悠旆旌。言不讙嘩也。《荆軻歌》：風蕭蕭兮易水寒。
〖部伍各見招〗幕府，見上《送高三十五詩》注。程不識正部曲行伍營陣擊刁斗。◯趙云：士卒之多，則將各有幕，故一部伍之人，各相招認，以居其幕也。
〖令嚴夜寂寥〗《子虛賦》：曳明月之珠旗。◯趙云：但見月懸中天，正照此夜，而人不囂嘩，則令嚴可知也。東坡先生詩曰：「令嚴鐘鼓三更月」，乃用此也。
〖壯士慘不驕〗李陵書：胡笳互動，牧馬悲鳴。
〖恐是霍嫖姚〗霍去病爲嫖姚校尉。服虔曰：嫖姚，勁疾之貌。荀悅《漢記》作票字。霍去病後爲驃騎將軍，尙取嫖姚之字耳。今讀者音漂遙，不當其義。趙云：句法使曹子建《七哀詩》「借問歎者誰？言是客子妻。」又郭景純《遊仙詩》：「借問此何誰？云是鬼谷子」也。嫖姚，公作平聲字使，蓋未經顏師古改音以前，相承作服虔平聲字讀耳。蓋如庾信《詠屛風》詩有云：急節迎秋韻，新聲入手調。寒衣須及早，將寄霍嫖姚。則所相承者然也。《前漢》：漢王問：大將誰也？
〖今人重高勳〗重守邊，保其疆場而已；重高勳，則邀功而生事，此後世所以有窮兵黷武之君也。
〖出師亙長雲〗《詩》：我出我車。◯趙云：此譏好大喜功之主也。今人所以重高勳者，以英雄之主，出師之多，連亙長雲，則高勳不可不建矣。
〖四夷且孤軍〗高祖曰：天下同姓一家，愼無反。又，天子以六合爲家。
〖奮身勇所聞〗《牧誓》：如虎如貔。◯趙云：六合一家，則內外無患。內外無患，則四夷之軍孤如此，則不必用兵，而尙用之不已，故士卒皆奮起勇往其所聞之處矣。後所謂大荒玄冥北是也。
〖日收胡馬羣〗見三卷「回略大荒來」注。《高祖紀》：拔劍擊柱。◯古詩：胡馬嘶北風。趙云：大荒，西邊之地皆是矣。古有《大荒西經》之書也。
〖誓開玄冥北〗《月令》：其神玄冥。
〖持以奉吾君〗獻功也。◯趙云：玄冥，北方之神。玄冥北，則盡玄冥所主之北地也。
〖兩蕃靜無虞〗趙云：西北已寧也。
〖擊鼓吹笙竽〗漁陽，北地也。朱叔元書：柰何以區區漁陽，結怨天子。左太沖：南鄰擊鐘磬，北里吹笙竽。◯趙云：漁陽吹笙竽，則燕、薊亦復而民樂也。
〖粳稻來東吳〗遼海，遼東郡。劉晏：雲帆桂楫。◯趙云：轉遼海，則通遼東矣。
〖照耀輿臺軀〗《昭七年傳》：皁臣輿，僕臣臺。曹子建：下逮輿臺。◯趙云：故越羅、楚練，賜予建功之人，雖是輿臺，亦照耀其身矣。
〖議者死路衢〗時好邊功，李林甫任蕃將也，開邊喜功之敝，至於卒貴而將驕，如此，不亦可罪乎？
〖我本良家子〗石季倫詩：我本良家子。趙充國：六郡良家子。
〖出師亦多門〗趙云：《左傳》：晉政多門也。
〖恐辜明主恩〗蔡澤曰：躍馬疾驅，四十三年足矣。薛云：按古樂府《雉子班行》：以死報君恩，誰能辜恩眄。
〖長驅河洛昏〗時祿山自幽州陷河洛。曹子建：幽幷遊俠兒，長驅陷匈奴。
〖故里但空村〗藺相如：使人奉璧，間道馳歸趙。顏延年：去國還故里，幽門蔚蓬藜。◯《杜補遺》：《漢祖紀》：間道走軍。注：間，空也。投空隙而行，不公顯也。
〖窮老無兒孫〗坡云：詳味此詩，蓋祿山反時，其將有脫身歸國，而祿山盡殺其妻子者。不出姓名，亦可恨也。

【按語】
「恐是霍嫖姚」，趙注引庾信《詠屛風》，出句「寒衣須及早」乃「平平平仄仄」，第二字平聲，第四字仄聲，對句第二字仄聲，則第四字「嫖」必爲平聲字（「平仄仄平平」）。
=蕭====================================================
蕭滌非主編《杜甫全集校注》2.636,djvu813

【異文、夾注】
〖世間〗世閒
〖別〗别
〖亙〗亘
〖羣〗群
〖昏〗昬
〖夜間〗夜閒
〖脫免〗脱免
〖鉤〗鈎

【注釋】
鮑欽止曰：「天寶十四年乙未三月壬午，安祿山及契丹戰於潢水，敗之，故有《後出塞》五首，爲出兵赴漁陽也。」（《分門集注》卷十五引）
朱鶴齡曰：「玄宗季年，哥舒翰貪功於吐蕃，安祿山構禍於契丹，於是徵調半天下，《前出塞》爲哥舒翰發，《後出塞》爲祿山發也。」
浦注：「安祿山以邊功市寵，數侵掠奚、契丹，徵兵東都，重賞要士。朝廷狥之，志益驕而反遂決矣，故作是詩以諷。當在祿山將叛之時，諸本或編叛後，或編秦州，大謬。」
仇注：「首章，記應募之事；二章，記在途中之事；三章，譏邊將生事也；四章，刺將驕欲叛也；末章，襃軍士之不從逆者。」
《後漢書·班超傳》：「班超字仲升，有大志，嘗爲官傭書，投筆歎曰：『大丈夫當效傅介子、張騫立功異域，以取封侯，安能久事筆硯間乎？』」
鮑照《代結客少年場行》：「去鄕三十載，復得還舊丘。」
舊丘，故里。
趙次公曰：「言不可無所展用也。」
郭曾炘曰：「首章男兒四句，原出塞之由，爲全詩根柢。
《分門集注》引呂曰：「蓋召，謂自隱度而應募，爲召募也。」
郭曾炘曰：「《前出塞》乃按籍遣發之兵，猶是府兵舊制。《後出塞」乃召募赴薊之兵，則出於常制之外也。」
《清一統志》：「古薊門關，在今順天府薊州。」
《讀史方輿紀要》：「直隷，順天府，宛平縣，薊丘，在舊燕城西北隅，古薊門也。」
薊門，在今北京市德勝門外西北一帶，時屬漁陽節度使管轄。
王嗣奭曰：「召赴薊門者，安祿山也。勢已強盛，而初尙未有反謀，故壯士有志功名者樂於從之。」
句法倣《木蘭詩）：「南市買轡頭，北市買長鞭。」
刀頭，猶刀也。
《古詩》：「何當大刀頭，破鏡飛上天。」
《詩·唐風·有杕之杜》：「有杕之杜，生於道周。」
蔡夢弼曰：「道周，道邊也。」
《孟子·梁惠王》：「斑白者不負戴於道路矣。」
班白，指長者。
《儀禮·公食大夫禮》：「士羞庶羞。」鄭玄注：「羞，進也；庶，眾也。進眾珍味可進者也。」
庶羞，猶佳肴。
《吳越春秋·闔閭內傳》：「闔閭旣寶莫耶之劍，復命於國中作金鉤，令有能爲善鉤者，賞之百金。有人殺二子，以血釁金，遂成二鉤。獻於闔閭而求賞，王曰：『何以異於眾鉤乎？』鉤師向鉤呼二子之名：『吳鴻、扈稽，我在於此，王不知汝之神也。』聲絕於口，而鉤倶飛著父之胸。王乃賞百金，遂服之，不離其神。」
吳鉤，刀名。
仇注：「老者慈愛，唯贈飲食，少年英銳，故贈吳鉤。含笑者，受而會意也。」

【評論】
單復曰：此與《前出塞》言「戚戚去故里」，而以棄絕父母爲痛者，不同矣，吁！亦可以觀之變焉。（《讀杜詩愚得》卷六）
王嗣奭曰：其裝飾之盛，餞送之勤，與《前出塞》大不同。少年之盛，尤使人增氣。（《杜臆》卷三）
浦起龍曰：首章便作高興語，往從驕帥者，賞易邀，功易就也。（《讀杜心解》卷一之一）
【注釋】
《唐兩京城坊考》卷五：「（洛陽）外郭城，東面三門，北曰上東門。」
錢箋：「按《通鑑》李光弼將詣河陽，諸將請曰：今自洛城而北乎？當石橋而進乎？光弼曰：當橋而進，夜至河陽。石橋之地，蓋卽所謂東門營也。」
《元和郡縣圖志·河南道一》：「河陽，造浮橋，架黃河爲之，以船爲腳，竹𥷨互之。」古稱河橋，舊址在今河南孟州市西南、孟津縣東北黃河上。
浦注：「進營，始就伍也；上橋，初登程也。」
《詩·小雅·車攻》：「蕭蕭馬鳴，悠悠旆旌。」毛傳曰：「言不讙譁也。」讙，音歡，又音喧。孔穎達疏：「軍旅齊肅，唯聞蕭蕭然馬鳴之聲，見悠悠然旆旌之狀。」
李白《送友人》：「揮手自茲去，蕭蕭班馬鳴。」而朱熹集傳：「蕭蕭、悠悠，皆閑暇之貌。」故王嗣奭曰：「《詩》云：『蕭蕭馬鳴』，蕭蕭，原非馬鳴聲。」
劉辰翁曰：「復欲一語似此，殆千古不可得，其時、其境、其意，卽曹子建鬼愧眞橫槊間意，贊說不能盡也。」
幕，軍帳。
趙次公曰：「士卒之多，則將各有幕，故一部伍之人，各相招認，以居其幕也。」
浦注：「落日將暮，則須列幕安營，初從軍者記律未嫻，故部伍須招。」
朱注：「部伍，部曲行伍也。」
趙次公曰：「但見月懸中天，正照此夜，而人不囂譁，則令嚴可知也。」
沉德潛曰：「寫軍容之盛，軍令之嚴，如干將、莫耶出匣，寒光相向。」
李陵《答蘇武書》：「夜不能寐，側耳遠聽，胡笳互動，牧馬悲鳴。」
笳聲，靜營之號。
蔡夢弼曰：「謂壯士聞角聲之動，慘然無顏色，各起故鄕之思也。」
王嗣奭曰：「前篇唾手封侯，何等氣魄，而至此慘不驕，節奏固應如是，而情景亦自如是也。」
趙次公曰：「句法使曹子建《七哀詩》：『借問歎者誰？言是客子妻。』」
張綖曰：「『將似霍嫖姚』，蓋武皇開邊，而去病勤遠，故託言之。」
張遠曰：「此首途中作，歸美主將之嚴。」
許寶善曰：「大將，指召募統軍之將，不指祿山。」
以霍泛喩主將，此說是。而宋人諸注，謂比之楊國忠不恤士卒。王十朋曰：「衞、霍皆椒房之親，以致顯貴，故比之國忠，然國忠以寵幸進，驕暴不恤士卒，士卒皆疾之，故云『恐是霍嫖姚』。」（《百家注》」卷三）
又《分門集注》、《黃氏◯補注》、《草堂詩箋》諸本皆援引王說。
王嗣奭曰：「將如衞、霍，此世主所禱祠而求者，而此恐其是，何故？蓋貪功之將，動以開邊啟人主好大喜功之心，至枯萬骨以成封侯之業，此軍士所最苦而不敢言，公爲道破，人主深味此言，必不肯輕用兵矣。」

【評論】
許顗曰：詩有力量，猶如弓之鬥力，其未挽時，不知其難也；及其挽之，力不及處，分寸不可強。若《出塞曲》：「落日照大旗，馬鳴風蕭蕭。鳴笳三四發，壯士慘不驕。」此等力量，不容他人到。（《彥周詩話》）
浦起龍曰：須看層吹精密，又須看夾景夾敍，有聲有彩。（《讀杜心解》卷一之一）

【注釋】
王洙曰：「古人重守邊，保其疆場而已；今人重高勳，則邀功而生事也。此後世所以有窮兵黷武之君也。」
王嗣奭曰：「今人重高勳，正霍嫖姚等事。」
周敬曰：「開邊非美事，故起句有諷意，含蓄在兩『重』字，通篇雖多奮勇話，亦是寓諷。」（《唐詩選脈會通》盛五古七）
趙次公曰：「此議好大喜功之主也，今人所以重高勳者，以英雄之主，出師之多，連亙長雲，則高勳不可不建矣。」
仇注：「當時朝廷好大，以致邊將邀功。曰豈知，曰遂使，正見上行下效也。」亙，綿連不絕。
賈誼《過秦論》：「然後以六合爲家。」六合一家，卽天下歸一之意。
蔡夢弼曰：「六合已一家，何必提孤軍深入四夷而勞民動眾哉？此託意以諷玄宗開邊於西北，終致祿山之竊發也。」
《書·牧誓》：「如虎如貔，如熊如羆，於商郊。」孔傳：「四獸皆猛健，欲使士眾法之，奮擊於牧野。」
仇注：「其奮身賈勇，蓋聞主上意旨而起也。」
許燦曰：「用『豈知』、『遂使』，則議刺之意，隱躍言表。」（《杜詩集評》卷一引）
單復曰：「遂使壯士奮身拔劍，收胡馬開北鄙，以奉吾君焉。」此泛指奮身邀功者。《安祿山事蹟》：「祿山恃此日增驕恣」，「包藏禍心，將生逆節」，「又畜單於護眞大馬習戰鬥者數萬疋。」（卷上）
趙次公曰：「玄冥，北方之神，玄冥北，則盡玄冥所主之北地也。」
張耒曰：「或擊大荒，或開玄冥之北，爲國生事，持此功以獻捷於君，雖受高爵重祿，不亦厚顏乎？」（《分門集注》卷十五引）
盧元昌曰：「玄冥北，幽州之北，祿山所節度處，『誓開玄冥北，持以奉我君』，正寫祿山夸大其言，以固玄宗心也。」
沉德潛曰：「玄冥北，可開乎？寓意譏諷甚明。」

【評論】
黃生曰：此章滿口誇大，寓諷實深。（《杜詩說》卷一）
浦起龍曰：寫到撃敵之事，純用虛機，而含諷之旨，卽從此露出，其章法更屈曲出奇。……以少陵之才、豈難作條暢文字，而斷續如此，其呑吐妙用，但可與會心人道。後作敵凱語，君實導之也。妙以「奉吾君」三字逗出，妙又不露。（《讀杜心解》卷一之一）
許寶善曰：此首寫到撃敵之事，虛機諷諷，宛轉關生。本意只重守邊，何須多事，而君實導之開邊啟釁，而無窮之憂，卽伏其中，妙在含畜。（《杜詩注釋》卷三）

【注釋】
《周禮·大司樂》：「王師大獻，則令奏愷樂。」鄭玄注：「大獻，獻捷於祖；愷樂，獻功之樂。」
邵寶曰：「繼踵，謂接踵而來也。」《舊唐書·北狄傳》：「奚與契丹兩國，常遞爲表裏，號爲兩蕃。」
《新唐書·安祿山傳》：「四載，奚、契丹殺公主以叛，祿山幸邀功，肆其侵，於是兩蕃貳。祿山起軍撃契丹。」《資治通鑑·玄宗天寶十三載》：「夏四月，癸巳，安祿山奏撃奚，破之，虜其王李日越。」「天寶十四載，夏四月，安祿山奏破奚、契丹。」
趙次公曰：「謂西北已寧也。」
《漢書·地理志》：「漁陽郡，秦置，屬幽州。」
唐玄宗開元十八年，割幽州漁陽、玉田、三河置薊州，治漁陽（今天津薊縣）。天寶元年改爲漁陽郡。
蔡夢弼曰：「豪俠，謂能以力俠助人急難也。」「言凱旋奏樂也。」
遼海，指渤海，因遼水注入渤海故稱。
《資治通鑑·玄宗天寶十四載》：「祿山以海運使劉道玄攝景城太守。」胡三省注：「自帝事邊功，運青、萊之粟，浮海以給幽、平之兵，故置海運使。景州，本滄州勃海郡，天寶更郡名。」
蔡夢弼曰：「東吳出粳米，水道通海，泛舟轉輸，以給祿山之兵也。」
楊注：「《昔遊》詩：『幽燕盛用武，供給亦勞哉。吳門轉粟帛，泛海凌蓬萊。』與此同意。」
《左傳·昭公七年》：「天有十日，人有十等，下所以事上，上所以共神也。故王臣公，公臣大夫，大夫臣士，士臣皁，皁臣輿，輿臣隷，隷臣僚，僚臣僕，僕臣臺。」
輿臺，言指最下層之隷卒。
吳見思曰：「越之羅，楚之練，濫及賤隷矣。」
《資治通鑑·玄宗天寶十三載》：「二月己丑，安祿山奏：『臣所部將士討奚、契丹、九姓、同羅等，勳效甚多，乞不拘常格，超資加賞，仍好寫告身付臣軍授之』。於是除將軍者五百餘人，中郎將者二千餘人。祿山欲反，故先以此收眾心也。」句當指此事，言輿臺隷人猶衣冠羅練，照耀生輝也。
《資治通鑑·唐玄宗天寶七載》：「六月庚子，賜安祿山鐵券。」「九載，五月乙卯，賜安祿山爵東平郡王。唐將帥封王自此始。」「十載，上命有司爲安祿山治第於親仁坊，敕令但窮吐麗，不限財力。」「祿山旣兼領三鎭，賞刑己出，日益驕恣。」《安祿山書蹟》卷中：「祿山自歸范陽，逆狀漸露，懼朝廷誅之，使者將至，輒稱疾不迎，嚴介士於前後，成備而後見之。士淹之至也，亦如之，令武士引入，無復人臣之禮。」
王嗣奭曰：「位益崇，氣益驕。上都，謂京師。凌上都，明有無君之心矣。」
《舊唐書·安祿山傳》：「人言反者，玄宗必大怒，縛送與之。」《安祿山事蹟》卷中：「或言祿山反者，玄宗縛送祿山，以是道路相目，無敢言者。」師曰：「祿山恃功高，氣凌公卿，誰敢議其事者哉！」（《黃氏◯補注》卷五引）此解「議者」謂朝廷諸臣。前人多主此說。
單復曰：「漁陽之變將作，而邊人不敢輕議之，蓋畏其殺戮，故爾。」
仇注：「濫賞以給軍心，而嚴刑以箝眾口，祿山叛逆之勢成矣。」此解「議者」，當謂祿山所轄之眾，言其賞刑並施，以固其叛逆勢力。後者於義爲順。

【評論】
許璨曰：實刺祿山奢僭，隱其名者，爲明皇諱也。（《杜詩集評》卷一引）
《杜詩言志》：此言邊庭有尾大不掉之漸，而主將有氣驕凌上之幾，足以動忠義之隱憂，而出塞從軍者之所失望也。（卷五）
浦起龍曰：說到冒功濫恩，隨手逗出驕凌之勢，殷憂已見於此。朝廷曲意奉之，形容盡態。彼之倖，正我之愚也。結語尤妙，本是當時實事，而作者卻以所言太露，借此縮住，觀下章假詞於逃軍，知此處不得縱筆矣。（《讀杜心解》卷一之一）


張溍曰：「此軍人憂將帥驕縱將叛，而避禍先亡也。」
《史記·李將軍列傳》：「廣以良家子從軍撃胡，用善騎射，殺首虜多，爲漢中郎。」如淳注：「良家子，非醫、巫、商賈、百工也。」
浦注：「良家子，素知禮義者也。」
《左傳·成公十六年》：「晉政多門，不可從也。」杜預注：「政不由君。」
蔡夢弼曰：「多門，謂用兵非一方也。」
施鴻保曰：「多門，猶今人言多次，故下云『躍馬二十年』。」
邵寶曰：「見主將恣行驕傲，故其愁思益添，今雖一時身貴，何足道哉？」
《杜詩言志》卷五：「承上言，我所從之主將，其反形已具，我將與之共爲逆亂，以求富貴乎？不知此身之貴，不足論也。」
《史記·蔡澤列傳》：「吾持粱刺齒肥，躍馬疾驅，懷黃金之印，結紫綬於要，揖讓人主之前，食肉富貴，四十三年足矣。」
王嗣奭曰：「躍馬二十年，積有功勞，身已責矣，不以爲主將之恩，而辜明主恩，是明於大義者。」
盧元昌曰：「自開元二十四年，玄宗始寵任祿山，委以邊事，至天寶十四載，此二十年中邊事日壞，禍延蕭牆，爲可歎也。」
浦注：「坐見，猶言行見、立見，其期已迫也。」
郭曾炘曰：「坐見二字，乃預決其必反，知不可旦夕忍也。」坐見，一指時間短促，一指白白看著，無能爲力，此兼二義。乃軍卒逆料想見之情事也。
蔡夢弼曰：「幽州騎，卽祿山之兵長驅而來。」
浦注：「河洛，卽東都之地，自幽州抵長安，必先河洛。」
《安祿山事蹟》卷中：「十一月九日祿山起兵反」，「馬步相兼十萬，鼓行而西。」
《漢書·高祖記》：「沛公起如厠，招樊噲出，置車官屬，獨騎，與樊噲、靳彊、滕公、紀成步，從間道走軍。」
顏師古注：「間，空也，投空隙而行，不公顯也。」
《杜詩言志》卷五：「於是乘其未發之先，中夜起行，以免知覺，間道而歸，以防追捕。」
師曰：「但空村，言居民盡避胡也。」（《分門集注》卷十五引）
郭曾炘曰：「故里空村，與首章行時間間對照，見得朝廷用兵以來，故里已遣發逃亡或空墟矣。更禁得幽、朔反兵長驅而至哉？」郭說爲當。
吳瞻泰曰：「『惡名』二字，在戌卒口中說出，妙絕，不必斥言叛將之惡，自足使之慚愧無地矣。」
蘇軾曰：「詳味此詩，蓋祿山反時，其將校有脫歸國而祿山殺其妻子者，不知其姓名，可恨也。」（《東坡題跋》卷二）
黃生曰：「蘇子瞻以失此人姓名爲恨，予謂子瞻聰明人，乃作此癡語，杜公所詠，不必無其事，不必有其人。蓋此題寫至祿山反叛，不如此，何以出場也。」
吳見思曰：「旣已逃歸，惡名雖脫，而妻子被戮，窮老無子，亦何益哉？忠義之士無所表見，深悲之也。」
王嗣奭曰：「云『躍馬二十年』，則在官久，必且攜妻子以行，今知祿山必反，恐陷於賊，永貽惡名，遂棄妻子而潛歸故里，則原無家產，故云『但空村』，旣無妻又無家，而猶以脫惡名馬幸，明於大義如此。」
仇注：「《杜臆》：末章與首章相關，前之冀封侯者，志在立功，此之脫惡名者，志在立節。當時附賊者眾，而獨有此一人在其間，此綱常所以不墜，公特表而出之，以爲萬世訓。」
按：舊注多主此說，然此解泥於史事，指罪祿山，而開脫玄宗，全在勵節，而諷譏之意頓減矣。
浦注：「後四句，蓋以見此語出之逃軍之口，述而誌之云爾。曰『窮老無兒孫』者，見雖爲犯諱之言，死亦無所顧惜也。作者實實說出，實實不曾說出，是爲至裏騰身妙訣，所謂言之者無罪，聞之者足以戒也。惜乎！解者千年夢夢。」
許寶善曰：「此首明見祿山必反，不好直說，故借逃軍之口，隱約說明，所謂言者無罪，聞之者足以戒也。向來解者倶未見其確。」
郭曾炘曰：「末章將從前封侯立功豪氣一掃而空，卻成一逃籍老卒，不必實有此人此事，乃借作文字收科。」「逃軍本有罪，而不肯從祿山爲亂，脫逃以歸，則翻爲知大義者矣。」
按：該說極是，前後一貫，深見詩人幽衷委曲，「窮老無兒孫」者，止言連年戰伐，生民塗炭，致老而脫歸，不得所養。正「故里但空村」之具體補充。
鮑照《代東武吟》：「少壯辭家去，窮老還入門。腰鎌刈葵舊，倚杖牧雞豚。」其軍人窮老還鄕之晚景有相似之處。而蔡夢弼所云：「言國忠雖異於祿山，不負叛逆之名，柰何子孫亦爲賊所屠滅，天人報應之理可不戒哉！」此尤爲牽合，正浦起龍所謂「千年夢夢」之說詩矣。

【評論】
許璨曰：此首作倒收看，方知其深，以脫惡名爲幸，順讀卽失其意。（《杜詩集評》卷一引）
劉克莊曰：筆力與《文選》中擬古十九首並驅。（《後村先生大全集》卷一百八十一）
張綖曰：《左傳》：兵猶火也，不戢自焚。前四章，著明皇黷武不戢，過寵邊將，啟其驕恣輕上之心。末章，直著祿山之叛，以見明皇自焚之禍也。（《杜工部詩通》卷二）
黃生曰：前後《出塞》，皆諷明皇黷武之事，交河之役以遣戌，故其辭怨；薊門之役以召募，故其辭夸。然兩蕃雖靜，祿山繼反，是徒搜狐兔之穴，而不知虎狼之在門內也。詩但具其事，而諷刺之意，自見於言外。此眞樂府正音，固不在區區字櫛句比耳。
又曰：前諷明皇黷武無厭，後諷明皇養虎貽患，第借征戍者之辭以達之。眞得古風之意，雖不及十九首之醇質婉篤，而其自成氣運，不受去取，則一也。（《杜詩說》卷一）
《杜詩言志》：此五首處處針對安逆之亂，是固借其事實以描寫我意中之一人，非必安逆軍中果有此一人也。看他前九首與後五首絕不相謀，可稱奇變。至先生未嘗從軍，而將那塞外之事，寫來歷歷如畫，又將那從軍的壯士好處苦處，曲曲寫出，是又具大知識，無微不照。吾嘗讀《毛詩》周公所作《東山）三章，以勞軍士，亦是這般一色寫出，乃知少陵之所原本者深矣。（卷五）
浦起龍曰：五詩如《前出塞》，逐層下。但交河之役，其情苦，故敍別家在路特詳；薊門之役，其氣豪，故敍跋涉行程較略；又河隴之開邊，其禍猶緩，故紆徐入後，以遏人主喜功之心；漁陽之促叛，其禍已迫，故懇切具陳，以明卽日兇鋒之熾。憂愈急，詞愈危，有祖伊奔告之苦衷焉。（《讀杜心解》卷一之一）

【備考】
關於詩之編年
鮑欽止曰：天寶十四年，乙未，三月壬午，安祿山及契丹戰於潢水，敗之。故有《後出塞》五首，爲出兵赴漁陽也。（《分門集注杜工部詩》卷十五引）
唐元竑曰：前後《出塞》詩，公集中最烜赫者，人人誦習，然皆從舊注乾元時公在秦州思天寶間事而作，更無異說，亦不言大將爲誰？獨東坡云：「詳味末篇，蓋祿山反時，其將校有脫身歸國，而祿山盡殺其妻子者，姓名不傳，可恨也。」坡信具眼，然亦以爲乾元後作。蓋「坐見幽州騎，長驅河洛昏」已有明證，故不疑耳。不知此是誵訛處，當通前後，細參其意。前九首云：「君已富土境，開邊一何多。」又「苟能制侵凌」，又「何時築城還」，又「古人重守邊，今人重高勳」，又「虜其名王歸，繫頸授轅門」。後五首云：「借問大將誰？恐是霍嫖姚。」又「六合已一家，四夷且孤軍」，又「拔劍撃大荒，日收胡馬羣」，又「獻凱日繼踵，兩蕃靜無虞。漁陽豪俠地，擊鼓吹笙竽」，又「主將位益崇，氣驕凌上都」，又「將驕益愁思」，纍纍諸言，咸太平全盛時，乘障備邊，拓土俘馘，取功名耳。至於大將，止憂其驕，何曾一字及叛逆與亂離耶？然則「坐見幽州騎」二語，何謂？曰此乃公先見，假逃將口決其必叛。「坐見」云者，猶抉眼吳門觀越兵之入耳。此詩必作於天寶末年，祿山未叛時，無疑。注非也。不然公剛腸疾惡，乾元間筆底每及叛逆，必以蛇豕虎狼叱之，豈有賊騎已長驅河洛，而猶稱爲大將，鋪敍邊功，且極誇其治軍嚴肅者耶？況追敍前事，詩至十四首，而竟無一語及目前，亦斷無此體格也。不可不辨。（《杜詩攟》卷一）
仇兆鰲曰：今按末章，是說祿山舉兵犯順後事，當是天寶十四載冬作。（《杜詩詳注）卷四）
施鴻保曰：今按鮑說固非，然謂反後作，亦尙未是。按四章「主將位益崇」等句，是言祿山有反志；末章「坐見幽州騎」等句，則直言其必反，然尙在未反時也，故石「中夜間道歸」等句，若已反，豈尙能歸耶？此必實有其人，詩蓋卽其歸所述而作，前三章第言出兵在軍中事，後二章則言祿山之必反也。鮑說但據首章，此（仇）注又但按末章，故皆不合。（《讀杜詩說》卷四）
錢謙益於此詩繫年照錄《九家注》語，謂「寓秦州及同谷縣行赴蜀中作」。（《錢注杜詩》卷三）
朱鶴齡繫爲「乾元中，公出爲華州司功，棄官客秦州作」。（《杜工部詩集輯注》卷五）
盧元昌繫爲「乾元二年，秦州詩」。「追諷玄宗寵任安祿山，是天寶間事。」（《杜詩闡》卷九）
浦起龍曰：仇氏惑於錢箋「幽州騎」之注，引《祿山事蹟》：「十四載十一月，馬步十萬，鼓行而西」等語，遂謂此詩是舉兵犯順後作。試思反叛旣起，鼙鼓動地，搶攘極矣，雖復悔及養癰，亦已事殊曲突，尙何須從容追論如前四章耶？且至此何嫌直陳禍亂，而必託一逃軍口語以爲隱諷耶？況募兵之人已反矣，更何須代從軍者作出塞詩也？又錢、朱、盧諸本皆以此詩編秦州詩內，盧元昌以爲追諷玄宗寵任祿山，此尤可恨。公詩自玄宗失國後，但有哀痛語，感激語，並無一語涉刺譏者，此風人忠厚之遺也。況公在秦州，係乾元二年。是時肅宗方惑於良娣，不朝南內，父子已成陳矣，公反追述上皇喪敗之由，益啟時君懟親之罪，果何心歟？又有名士（指査愼行）評此詩，執五章「躍馬二十年」句，以二十年前燕將係張守珪，遂謂前三章詩不指祿山。此無論前事無關，公不必寄諸詠歎。卽使五詩兩撅，有是體否？彼直認「良家子」爲實有是人耳，不知此特賦家所謂東都賓、西都主人，皆託言也。則是「二十年」者，亦泛言黷武之久也，何膠柱若是？說杜紛紛，徒增霾霧，冤哉！（《讀杜心解》卷一之一）

【永明按語】
1. 「邊人不敢議，議者死路衢」，上句主語爲「邊人」，因此下句主語亦應爲「邊人敢議者」，不該指朝廷諸臣。
=全====================================================
《全唐詩》7.2293,PDF7.72,《御製全唐詩》2412

【異文、夾注】
〖千金買馬鞭〗千金買馬鞭[一作鞍]
〖班白居上列〗斑白居上列
〖朝進東門營〗朝進東門營[一作營門]
〖借問大將誰〗借問大將誰。[天寶二年。祿山入朝。進驃騎大將軍。]*
〖今人重高勳〗今人[一作日]重高勳
〖出師亙長雲〗出師亙[一作直]長雲
〖遂使貔虎士〗遂使貔[一作螭]虎[一作武]士
〖粳稻來東吳〗稉稻來東吳
〖議者死路衢〗議者死路衢。[初。祿山逆節漸露。有言其反者。明皇輒縛送之。遂無敢言者。]*
〖惡名倖脫免〗惡名幸脫免
=名====================================================
《名家注評全唐詩》369,PDF427

【異文、夾注】
〖暮上河陽橋〗暮上河陽橋。[盧元昌：祿山反范陽，封常清議斷河陽橋，則知前此募兵赴軍前，必由河陽橋去。]*
〖今人重高勳〗今人重高勳。[王嗣奭：「今人重高勛」，此效尤霍嫖姚者，其奮身賈勇，蓋聞主上意旨而起也。]*
〖獻凱日繼踵〗獻凱日繼踵。[王嗣奭：「獻凱日繼踵」，承上奉吾君來。氣凌上都，明有無君之心，特帝未之知耳。
〖兩蕃靜無虞〗兩蕃靜無虞。[朱鶴齡：《舊唐書》：奚與契丹兩國，常遞爲表里，號曰兩蕃。據《新書·安祿山傳》：天寶四載，奚契丹殺公主以叛祿山。八月，祿山紿契丹諸酋，大置酒，毒焉，旣酣，悉斬其首，獻馘闕下。《通鑒》：十三載，祿山奏擊破奚契丹，擄其王李日越。十四載，奏破奚契丹。此所謂靜無虞也。]*
〖照耀輿臺軀〗照耀輿臺軀。[朱鶴齡：《唐書》：天寶十三載，祿山奏前後立功將士，請超三資告身。於是超授將軍五百餘人，中郎將三千餘人。所謂照曜輿臺也。]*
〖主將位益崇〗主將位益崇。[朱鶴齡：《唐書》：天寶七載，祿山賜鐵券，封柳城郡公。九載，進爵東平郡王。所謂主將益崇也。]*
〖議者死路衢〗議者死路衢。[《祿山事迹》：祿山自歸范陽，逆節漸露，使者至，稱疾不迎，成備而見之，無復臣禮。或言祿山反者，帝必縛送之，道路相目，無敢言者。]*

【注釋】
〖舊丘〗故鄕。
〖薊門〗今北京一帶，當時屬安祿山轄地。
〖閭里〗鄕里。
〖道周〗卽道邊。
〖班白〗此作「斑白」。髮半白，此泛指老人。
〖庶羞〗眾多美食。庶，眾多；羞，美味食品。
〖吳鉤〗春秋時吳王所制的彎形刀，後通稱寶刀。
〖東門營〗設在洛陽城上東門的軍營。
〖河陽橋〗黃河上的浮橋，晉杜預所建，在今河南孟縣，唐代時是洛陽去河北的要道。
〖部伍〗指各支部隊。
〖笳〗古代軍隊中發號施令用的管樂器。
〖慘〗指戒愼敬畏之情。
〖霍嫖姚〗指漢武帝時的名將霍去病，他曾任嫖姚校尉，後爲驃騎大將軍。此處借指類似霍去病那樣的將領。
〖亙長雲〗形容出師之多。亙，連續不斷。
〖六合〗天地四方，卽天下。
〖貔〗豹屬猛獸，卽貔貅，此處比喩戰士。
〖大荒〗猶窮荒，邊遠之地。
〖玄冥〗北方水神。《淮南子》：「北方，水也，其帝顓頊，其佐玄冥。」
〖繼踵〗一個接一個。
〖漁陽〗郡名，秦置，屬幽州。
〖遼海〗遼東，南臨渤海，故曰。
〖越羅〗《唐書》：越州土貢花文寶花等羅。
〖楚練〗《左傳》：楚使鄧廖帥組甲三百，被練三千，以侵吳。注：組甲，漆甲爲組文。被練，練袍。
〖輿臺〗指地位低下的奴仆。
〖上都〗指長安。《西都賦》：「作我上都。」
〖路衢〗四通八達的道路。《爾雅》：「一達爲道路，四達爲衢。」
〖多門〗許多門道，指多處用兵。
〖益〗增益。
〖愁思〗卽憂慮。
〖坐見〗指時間短促，猶行見；或指無能爲力，只是眼看著。
〖河洛昏〗指洛陽行將淪陷。
〖中夜〗半夜。
〖間道歸〗抄小路逃回家。
〖惡名〗叛逆之名。

【評論】
〚1:〛王嗣奭《杜臆》：召赴薊門者，祿山也，勢已盛而逆未露，且以重賞要士，故壯士喜功者，樂於從之。其裝飾之盛，餞送之勤，與前出塞大不同矣。老者慈愛，唯贈飲食；少年英銳，故贈吳鉤。含笑者，受而會意也。
仇兆鰲《杜詩詳註》：首章，記應募之事。上八，從軍者喜於立功。下六，送別者壯其行色。
〚2:〛仇兆鰲《杜詩詳註》：二章記在途之事。上六薄暮景事，下六夜中情景。上言軍容之整肅，下言軍令之森嚴。
王嗣奭《杜臆》：前篇言唾手封侯，何等氣魄，至此慘不驕矣，束於軍法故也。
許彥周《彥周詩話》：詩有力量，如弓之鬥力，未挽時，不知其難也。及其挽之，力不極處，分寸不可強，若《出塞》曲云：「落日照大旗，馬鳴風蕭蕭，悲笳數聲動，壯士慘不驕。」又《八哀》詩：「汝陽讓帝子，眉宇眞天人。虯髯似太宗，色映塞外春。」此等力量，不容他人到。
〚3:〛仇兆鰲《杜詩詳註》：三章，譏邊將生事也。各四句轉意。當時朝廷好大，以致邊將邀功，曰豈知、曰遂使，正見上行下效也。未言辟士奉君，蓋逢君之惡，禍及生民矣。
〚4:〛黃生《杜詩說》：前二章，諷明皇黷武無厭，後二章，諷明皇養虎貽患，皆借征戍之辭以達之。剴切悲痛，深得風人之旨。
仇兆鰲《杜詩詳註》：四章，刺將驕欲叛也。在八句一斷。當邊庭無警，恣意歡娛，濫賞以給軍心，而嚴刑以箝眾口，祿山叛逆之勢成矣。
〚5:〛王嗣奭《杜臆》：末章與首章相關，前之冀封侯者，志在立功，此之脫惡名者，志在立節。當時附賊者眾，而獨有此一人在其間，此綱常所以不墜，公特表而出之，以爲萬世訓。
仇兆鰲《杜詩詳註》：末章，褒軍士之不從逆者。此在六句分截。良家子，則頗知忠義矣，故不圖身貴，唯恐負國。至於逃籍而歸，妻孥被戮，眞能不孤主恩矣。
=奭====================================================
王嗣奭《杜臆》102,PDF155,122,PDF2.57,171,PDF2.154

【評論】
「召赴薊門」者，安祿山也。勢已強盛，而初尙未有反謀，故壯士有志功名者樂於從之。其裝飾之盛，餞送之勤，與《前出塞》大不同。少年之贈，尤使人增氣。
其二：言號令之嚴，亦軍中常事，而寫得森肅。前篇唾手封侯，何等氣魄！而至此慘不驕，節奏固應如是，而情景亦自如是也。《詩》云：「蕭蕭馬鳴。」「蕭蕭」原非馬鳴聲，而鍾評謂加一「風」字，便有颯然邊塞之氣，則明於看杜，而淺於說《詩》矣。但得一「風」字，更覺爽豁耳。將如衞、霍，此世主所禱祠而求者，而此恐其是，何故？蓋貪功之將，動以開邊啟人主好大喜功之心，至枯萬骨以成封侯之業，此軍士所最苦而不敢言，公爲道破；人主深味此言，必不肯輕言用兵矣。
其三：「今人重高勳」，正霍嫖姚等事。「豈知英雄主」一得此人，則出師之盛，亙於長雲，多少生命殉之哉！六合一家，四夷孤軍，正可安享太平；而喜功者聞之，謂我有可恃，彼有可乘。貔虎之士，奮身賈勇，拔劍深入，收胡馬，開玄冥，奉吾君以爲功，此正首章「戰伐有功業」者也。◯「孤軍」，謂無救援。
其四，「獻凱繼踵」正頂上章「奉吾君」來。輔助者眾，功又總歸主將，而位益崇，氣益驕；「上都」謂京師，凌上都，明有無君之心矣。行道之人知之而不敢議，議則斬於通衢，明正其罪，無忌憚之極也。君門萬里，何從知哉？
其五：正與第一章相爲首尾。首章主進，志在立功，尾章主退，志在立節，此國家兩不可無，而公意歸重於後一人也。「躍馬二十年」，積有功勞，身已貴矣，不以爲主將之恩，而「恐辜明主恩」，是明於大義者。觀「坐見」，是知祿山有必反之勢，而時尙未動也。遂間道夜歸，第以脫惡名爲幸，而孤窮甘之矣；蓋棄妻子而遁者。
PDF2.154
「故里但空村」，蓋良家子自幼補衞士，以官爲家。云「躍馬二十年」，則在官久，必且攜妻子以行。今知祿山必反，恐陷於賊，永貽惡名，遂棄妻子而潛歸故里，則原無家產，故云「但空村」。旣無妻又無家，而猶以脫惡名爲幸，明於大義如此。「躍馬」用蔡澤躍馬食肉語，才見感主恩。
PDF2.61
五章一氣轉折到底，選者如何去取！
=====================================================
錢謙益《錢注杜詩》
=====================================================
顧宸《辟疆園杜詩註解》
=====================================================
仇兆鰲《杜詩詳註》1.285,PDF1.358,四庫
=浦====================================================
浦起龍《讀杜心解》1.15,PDF1.114,早稻田2.13,哈佛79

【異文、夾注】
〖千金買馬鞭〗千金裝馬鞍[一作鞭]
〖班白居上列〗斑白居上列
〖出師亙長雲〗出師亘長雲
〖恐辜明主恩〗恐孤[一作辜]明主恩

【注釋】
〖1〗安祿山以邊功市寵，數侵掠奚契丹，徵兵東都，重賞要士。朝廷狥之，志益驕而反遂決矣。故作是詩以諷。當在祿山將叛之時。諸本或編叛後，或編秦州，大謬。◯樂府體。
〖薊門〗《一統志》：古薊門關，在今順天府薊州。
〖吳鉤〗《吳越春秋》：闔閭命作金鈎，有人殺其二子以釁，獻之。王曰：「何以異乎？」鈎師呼其二子名，「吳鴻、扈稽，我在此。」聲絕於口，兩鈎俱飛着父之胸。吳王大驚。
〖東門〗《寰宇記》：上東門，洛陽東面門也。
〖河陽橋〗《通典》：河陽縣，古孟津，亦曰富平津。跨河有浮橋，杜預所建。
〖霍嫖姚〗《史記》：霍去病爲剽姚校尉。《漢書》：去病從大將軍出塞。
〖玄冥〗《淮南子》：北方，水也。其帝顓頊，其佐玄冥。
〖兩蕃〗朱注：《舊書》：奚與契丹兩國，遞爲表裏，號曰兩蕃。《新書·祿山傳》：天寶四載，奚、契丹叛。八月，祿山紿諸酋，大置酒毒焉。悉斬其首，獻馘闕下。《通鑑》：十三載，祿山奏擊破奚、契丹，擄其王。十四載，奏破奚、契丹。
〖漁陽〗《漢地理志》：漁陽郡屬幽州。
〖東吳〗朱注：隋、唐時於揚州置倉，以備海運。祿山鎭范陽，江淮輓輸，千里不絕。
〖照耀輿臺軀〗《左傳》：士臣皂，皂臣輿，輿臣隸，隸臣僚，僚臣僕，僕臣臺。《唐書》：十三載，祿山奏請立功將士告身。於是超授將軍五百餘人，中郎將三千餘人。
〖氣驕凌上都〗《唐書》：七載，祿山賜鐵券，封柳城郡公。九載，進爵東平郡王。《祿山事蹟》：祿山自歸范陽，逆節漸露，無復臣禮。
〖議者死路衢〗《祿山事蹟》：或言祿山反，帝必縛送之。道路相目，無敢言者。
〖幽州〗仇注：唐范陽屬幽州。
〖河洛〗河洛卽東都之地。自幽州抵長安，必先河洛。

【評論】
五詩如《前出塞》，逐層下。但交河之役，其情苦，故敍別家在路特詳。薊門之役，其氣豪，故敍跋涉行程較略。又河隴之開邊，其禍猶緩，故紆徐入後，以遏人主喜功之心。漁陽之促叛，其禍已迫，故懇切具陳，以明卽日兇鋒之熾。憂愈急，詞愈危，有祖伊奔告之苦衷焉。
〚1：〛首章，便作高興語，往從驕帥者，賞易邀，功易就也。起四句，作冒頭。「召募」四句，點事生色。「閭里」至末，以旁筆襯行色。就中又分出老少兩層，加意挑剔。結語肉飛眉舞，恰與「及壯封侯」對照。◯「赴薊門」，點眼。
〚2：〛二章，寫軍容也，又點清徵兵之地。前後各章，俱極有興，不可無此約束。「進營」，始就伍也。「上橋」，初登程也。「落日」將暮，則須列幕安營。初從軍者紀律未嫻，故部伍須「招」。此時尙覺囂擾，入夜則寂無聲矣。「悲笳」，靜營之號也。「大將」，指召募統軍之將，故以「嫖姚」比之。蓋去病嘗從大將軍衞青出塞者。注家卽指祿山，非。時尙未到也。◯須看層次精密，又須看夾景夾敍，有聲有彩。
〚3：〛三章，寫到擊敵之事，純用虛機，而含諷之旨，卽從此露出。其章法更屈曲出奇。以「重守」剔「重勳」，主意提破矣。「英主」「出師」，本是直接。卻下「豈知」二字，便無顯斥之痕。「亘長雲」下，宜接「遂使」句矣，卻用「六合」兩句，横鯁在中，又隱然見此舉之多事。且「孤軍」下，似宜用「重高勳」意作一轉落，卻又直接「遂使」一句，此中又有無限含蓄。以少陵之才，豈難作條暢文字，而斷續如此。其吞吐妙用，但可與會心人道。後作敵凱語，君實導之也。妙以「奉吾君」三字逗出，妙又不露。
〚4：〛四章，說到冒功濫恩，隨手逗出驕凌之勢，殷憂已見於此。朝廷曲意奉之，形容盡態。彼之倖，正我之愚也。結語尤妙。本是當時實事，而作者卻以所言太露，借此縮住。觀下章假詞於逃軍，知此處不得縱筆矣。
〚5：〛卒章如何着筆？文勢至此，不得不說破祿山卽反矣。然前章云：「議者死路衢」，作者獨不畏之乎？且文章家亦無一口直喊之理也。公妙在託詞以達之。曰「良家子」，素知禮義者也。曰「亦多門」，習見主軍心事者也。習見心事，故「益愁」。素知禮義，故不慕非義之貴。「恐孤恩」，申「不足論」。「騎長驅」，申「益愁思」。「坐見」猶言行見、立見，其期已迫也。後四句，蓋以見此語出之逃軍之口，述而誌之云爾。曰「窮老無兒孫」者，見雖爲犯諱之言，死亦無所顧惜也。作者實實說出，實實不曾說出。是爲空裏騰身妙訣。所謂言之者無罪，聞之者足以戒也。惜乎解者千年夢夢。◯總看五詩，文勢一步緊一步，局勢一着危一着。◯仇氏惑於錢箋「幽州騎」之注，引《祿山事蹟》：「十四載十一月，馬步十萬鼓行而西」等語，遂謂此詩是舉兵犯順後作。試思反叛旣起，鼙鼓動地，搶攘極矣。雖復悔及養癰，亦已事殊曲突。尙何須從容追論如前四章耶？且至此何嫌直陳禍亂，而必託一逃軍口語以爲隱諷耶？況募兵之人已反矣，更何須代從軍者作出塞詩也。又錢、朱、盧諸本皆以此詩編秦州詩内。盧元昌以爲追諷玄宗寵任祿山，此尤可恨。公詩自玄宗失國後，但有哀痛語、感激語，並無一語涉刺譏者。此風人忠厚之遺也。況公在秦州，係乾元二年。是時肅宗方惑於良娣，不朝南内，父子已成隙矣。公反追述上皇喪敗之由，益啓時君懟親之罪，果何心歟？又有名士評此詩，執五章「躍馬二十年」句，以二十年前燕將係張守珪，遂謂前三章詩不指祿山。此無論前事無關，公不必寄諸詠歎。卽使五詩兩橛，有是體否？彼直認「良家子」爲實有是人耳，不知此特賦家所謂東都賓、西都主人，皆託言也。則是「二十年」者，亦泛言黷武之久也，何膠柱若是？說杜紛紛，徒增霾霧，冤哉！
=====================================================
楊倫《杜詩鏡銓》
=譯====================================================
韓成武、張志民《杜甫詩全譯》119,PDF189

【譯文】
〚〛

=今====================================================
張志烈主編《杜詩全集（今注本）》1.240,PDF306

【異文、夾注】
〖〗
〖〗

【注釋】
〖〗
〖〗
〖〗
〖〗

【大意】
〚〛
〚〛
〚〛
=====================================================
講1/396,仇1/285,校2/636,虎1/328,全119,新1/210,今1/240,趙1/107,臆150,心1/15,鏡102,銭1/94,洙0316,唐7/2293
