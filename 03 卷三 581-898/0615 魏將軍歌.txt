0615 魏將軍歌

將軍昔著從事衫，鐵馬馳突重兩銜。
被堅執銳略西極，崑崙月窟東嶄巖。
君門羽林萬猛士，惡若哮虎子所監。
五年起家列霜戟，一日過海收風帆。
平生流輩徒蠢蠢，長安少年氣欲盡。
魏侯骨聳精爽緊，華嶽峯尖見秋隼。
星纏寶鉸金盤陀，夜騎天駟超天河。
攙搶熒惑不敢動，翠蕤雲旓相蕩摩。
吾爲子起歌都護，酒闌插劍肝膽露，
鈎陳蒼蒼玄武暮。萬歲千秋奉明主，
臨江節士安足數。
=====================================================
講1/366，仇1/259，校2/615，虎1/299，全100，新1/190，今1/222，趙1/144，臆506，心1/239，鏡94，銭1/246，洙0802，唐7/2371
