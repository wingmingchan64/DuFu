0703 晦日尋崔戢李封

朝光入甕牖，尸寢驚弊裘。
起行視天宇，春氣漸和柔。
興來不暇懶，今晨梳我頭。
出門無所待，徒步覺自由。
杖藜復恣意，免值公與侯。
晚定崔李交，會心真罕儔。
每過得酒傾，二宅可淹留。
喜結仁里懽，況因令節求。
李生園欲荒，舊竹頗修修。
引客看掃除，隨時成獻酬。
崔侯初筵色，已畏空樽愁。
未知天下士，至性有此不？
草牙既青出，蜂聲亦暖遊。
思見農器陳，何當甲兵休。
上古葛天氏，不貽黃屋憂。
至今阮籍等，熟醉為身謀。
威鳳高其翔，長鯨吞九州。
地軸為之翻，百川皆亂流。
當歌欲一放，淚下恐莫收。
濁醪有妙理，庶用慰沉浮。
=====================================================
講1/410，仇1/296，校2/703，虎1/341，全123，新1/218，今1/265，趙1/184，臆97，心1/24，鏡113，銭1/48，洙0224，唐7/2270
