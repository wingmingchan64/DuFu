0771 哀王孫

長安城頭頭白烏，夜飛延秋門上呼。
又向人家啄大屋，屋底達官走避胡。
金鞭斷折九馬死，骨肉不待同馳驅。
腰下寶玦青珊瑚，可憐王孫泣路隅。
問之不肯道姓名，但道困苦乞為奴。
已經百日竄荆棘，身上無有完肌膚。
高帝子孫盡高準，龍種自與常人殊。
豺狼在邑龍在野，王孫善保千金軀。
不敢長語臨交衢，且為王孫立斯須。
昨夜東風吹血腥，東來橐駝滿舊都。
朔方健兒好身手，昔何勇銳今何愚。
竊聞天子已傳位，聖德北服南單于。
花門剺面請雪恥，慎勿出口他人狙。
哀哉王孫慎勿踈，五陵佳氣無時無。
=====================================================
講1/429，仇1/310，校2/771，虎1/359，全132，新1/232，今1/281，趙1/163，臆61，心1/246，鏡120，銭1/43，洙0144，唐7/2268
