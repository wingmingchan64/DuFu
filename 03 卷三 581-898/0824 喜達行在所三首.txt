0824 喜達行在所三首[自京竄至鳳翔]

其一

西憶岐陽信，無人遂卻回。
眼穿當落日，心死著寒灰。
霧樹行相引，連山望忽開。
所親驚老瘦，辛苦賊中來。

其二

愁思胡笳夕，淒涼漢苑春。
生還今日事，閒道暫時人。
司隸章初覩，南陽氣已新。
喜心翻倒極，嗚咽淚沾巾。

其三

死去憑誰報，歸來始自憐。
猶瞻太白雪，喜遇武功天。
影靜千官裏，心蘇七校前。
今朝漢社稷，新數中興年。
=====================================================
《全唐詩》7.
〚〛
〚〛
〚〛
〚〛
〚〛
=====================================================
講1/474，仇1/346，校2/824，虎1/407，全150，新1/261，今1/324，趙1/186，臆73，心2/363，鏡138，銭1/316，洙1001，唐7/2405
