0853 送從弟亞赴河西判官

南風作秋聲，殺氣薄炎熾。
盛夏鷹隼擊，時危異人至。
令弟草中來，蒼然請論事。
詔書引上殿，奮舌動天意。
兵法五十家，爾腹為篋笥。
應對如轉丸，踈通略文字。
經綸皆新語，足以正神器。
宗廟尚為灰，君臣俱下淚。
崆峒地無軸，青海天軒輊。
西極最瘡痍，連山暗烽燧。
帝曰大布衣，藉卿佐元帥。
坐看清流沙，所以子奉使。
歸當再前席，適遠作歷試。
須存武威郡，為畫長久利。
孤峯石戴驛，快馬金纏轡。
黃羊飫不羶，蘆酒多還醉。
踴躍常人情，慘澹苦士志。
安邊敵何有？反正計始遂。
吾聞駕鼓車，不合用騏驥。
龍吟廻其頭，夾輔待所致。
=====================================================