0890 送楊六判官使西蕃

送遠秋風落，西征海氣寒。
帝京氛祲滿，人世別離難。
絕域遙懷怒，和親願結歡。
勅書憐贊普，兵甲望長安。
宣命前程急，惟良待士寬。
子雲清自守，今日起為官。
垂淚方投筆，傷時即據鞍。
儒衣山鳥怪，漢節野童看。
邊酒排金盞，夷歌捧玉盤。
草輕蕃馬健，雪重拂廬乾。
慎爾參籌畫，從茲正羽翰。
歸來權可取，九萬一朝摶。