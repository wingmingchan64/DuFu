0833 送樊二十三侍御赴漢中判官

威弧不能弦，自爾無寧歲。
川谷血橫流，豺狼沸相噬。
天子從北來，長驅振凋敝。
頓兵岐梁下，卻跨沙漠裔。
二京陷未收，四極我得制。
蕭索漢水清，緬通淮湖稅。
使者紛星散，王綱尚旒綴。
南伯從事賢，君行立談際。
坐知七曜曆，手畫三軍勢。
冰雪淨聰明，雷霆走精銳。
幕府輟諫官，朝廷無此例。
至尊方旰食，仗爾布嘉惠。
補闕暮徵入，柱史晨征憇。
正當艱難時，實藉長久計。
廻風吹獨樹，白日照執袂。
慟哭蒼煙根，山門萬重閉。
居人莽牢落，遊子方迢遰。
徘徊悲生離，局促老一世。
陶唐歌遺民，後漢更列帝。
我無匡復姿，聊欲從此逝。
=====================================================