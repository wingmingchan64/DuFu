0541 沙苑行

君不見左輔白沙如白水，繚以周牆百餘里。
龍媒昔是渥洼生，汗血今稱獻於此。
苑中騋牝三千匹，豐草青青寒不死。
食之豪健西域無，每歲攻駒冠邊鄙。
王有虎臣司苑門，入門天廐皆雲屯。
驌驦一骨獨當御，春秋二時歸至尊。
內外馬數將盈億，伏櫪在坰空大存。
逸羣絕足信殊傑，倜儻權奇難具論。
纍纍塠阜藏奔突，往往坡陀縱超越。
角壯飜同麋鹿游，浮深簸蕩黿鼉窟。
泉出巨魚長比人，丹砂作尾黃金鱗。
豈知異物同精氣，雖未成龍亦有神。