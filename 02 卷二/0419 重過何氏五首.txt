0419 重過何氏五首

問訊東橋竹，將軍有報書。
倒衣還命駕，高枕乃吾廬。
花妥鸎捎蝶，溪喧獺趁魚。
重來休沐地，真作野人居。

其二

山雨樽仍在，沙沉榻未移。
犬迎曾宿客，鴉護落巢兒。
雲薄翠微寺，天清皇子陂。
向來幽興極，步屣過東籬。

其三

落日平臺上，春風啜茗時。
石欄斜點筆，桐葉坐題詩。
翡翠鳴衣桁，蜻蜓立釣絲。
自今幽興熟，來往亦無期。

其四

頗怪朝參懶，應耽野趣長。
雨拋金鎖甲，苔臥綠沈槍。
手自移蒲柳，家纔足稻粱。
看君用幽意，白日到羲皇。

其五

到此應常宿，相留可判年。
蹉跎暮容色，悵望好林泉。
何日霑微祿，歸山買薄田。
斯遊恐不遂，把酒意茫然。