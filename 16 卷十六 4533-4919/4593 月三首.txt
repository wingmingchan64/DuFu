4593 月三首

其一

斷續巫山雨，天河此夜新。
若無青嶂月，愁殺白頭人。
魍魎移深樹，蝦䗫動半輪。
故園當北斗，直指照西秦。

其二

併點巫山出，新窺楚水清。
羈栖愁見裏，二十四回明。
必驗升沈體，如知進退情。
不違銀漢落，亦伴玉繩橫。

其三

萬里瞿唐峽，春來六上弦。
時時開暗室，故故滿青天。
爽合風襟靜，高當淚臉懸。
南飛有烏鵲，夜久落江邊。
=====================================================
䗫，同蟆

講4/187，仇4/1629，校8/4593，虎4/142，全924，新2/1371，今3/1669，趙2/978·2/1249·2/1247，臆495·500·－，心2/538，鏡743，銭2/549，洙1450，唐7/2528
