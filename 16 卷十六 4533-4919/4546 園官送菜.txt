4546 園官送菜[并序]

清晨蒙菜把，常荷地主恩。
守者愆實數，略有其名存。
苦苣刺如針，馬齒葉亦繁。
青青嘉蔬色，埋沒在中園。
園吏未足怪，世事因堪論。
嗚呼戰伐久，荊棘暗長原。
乃知苦苣輩，傾奪蕙草根。
小人塞道路，為態何喧喧。
又如馬齒盛，氣擁葵荏昏。
點染不易虞，絲麻雜羅紈。
一經器物內，永挂麤刺痕。
志士採紫芝，放歌避戎軒。
畦丁負籠至，感動百慮端。
=====================================================