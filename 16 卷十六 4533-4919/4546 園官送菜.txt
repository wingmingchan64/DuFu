4546 園官送菜[并序]

園官送菜把，本數日闕。矧苦苣、馬齒，掩乎嘉蔬，傷時小人妬害君子，菜不足道也，比
而作詩。

清晨蒙菜把，常荷地主恩。
守者愆實數，略有其名存。
苦苣刺如針，馬齒葉亦繁。
青青嘉蔬色，埋沒在中園。
園吏未足怪，世事因堪論。
嗚呼戰伐久，荊棘暗長原。
乃知苦苣輩，傾奪蕙草根。
小人塞道路，爲態何喧喧。
又如馬齒盛，氣擁葵荏昏。
點染不易虞，絲麻雜羅紈。
一經器物內，永挂麤刺痕。
志士採紫芝，放歌避戎軒。
畦丁負籠至，感動百慮端。
=====================================================
講4/198，仇4/1636，校8/4546，虎4/151，全929，新2/1376，今3/1705，趙2/764，臆399，心1/170，鏡760，銭1/191，洙0624，唐7/2343
