4679 雨

山雨不作埿，江雲薄為霧。
晴飛半嶺鶴，風亂平沙樹。
明滅洲景微，隱見巗姿露。
拘悶出門遊，曠絕經目趣。
消中日伏枕，臥久塵及屨。
豈無平肩輿，莫辨望鄉路。
兵戈浩未息，蛇虺反相顧。
悠悠邊月破，鬱鬱流年度。
針灸阻朋曹，糠籺對童孺。
一命須屈色，新知漸成故。
窮荒益自卑，飄泊欲誰訴。
尪羸愁應接，俄頃恐違迕。
浮俗何萬端，幽人有獨步。
龐公竟獨往，尚子終罕遇。
宿留洞庭秋，天寒瀟湘素。
杖策可入舟，送此齒發暮。
=====================================================
講4/256，仇4/1671，校8/4679，虎4/209，全952，新2/1413，今3/1737，趙2/933，臆544，心1/179，鏡778，銭1/196，洙0639，唐7/2346
