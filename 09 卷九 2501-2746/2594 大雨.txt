2594 大雨

西蜀冬不雪，春農尚嗷嗷。
上天迴哀眷，朱夏雲鬱陶。
執熱乃沸鼎，纖絺成縕袍。
風雷颯萬里，霈澤施蓬蒿。
敢辭茅葦漏，已喜黍豆高。
三日無行人，二江聲怒號。
流惡邑里清，矧茲遠江皋。
荒庭步鸛鶴，隱几望波濤。
沉痾聚藥餌，頓忘所進勞。
則知潤物功，可以貸不毛。
陰色靜壠畝，勸耕自官曹。
四鄰耒耜出，何必吾家操？
=====================================================
講2/449，仇2/907，校5/2594，虎2/508，全455，新1/711，今2/922，趙1/461，臆220，心1/97，鏡402，銭1/128，洙0529，唐7/2310
