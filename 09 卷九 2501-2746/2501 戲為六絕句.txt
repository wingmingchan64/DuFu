2501 戲為六絕句

其一

庚信文章老更成，凌雲健筆意縱橫。
今人嗤點流傳賦，不覺前賢畏後生。

其二

楊王盧駱當時體，輕薄為文哂未休。
爾曹身與名俱滅，不廢江河萬古流。

其三

縱使盧王操翰墨，劣於漢魏近風騷。
龍文虎脊皆君馭，歷塊過都見爾曹。

其四

才力應難跨數公，凡今誰是出群雄？
或看翡翠蘭苕上，未掣鯨魚碧海中。

其五

不薄今人愛古人，清詞麗句必為鄰。
竊攀屈宋宜方駕，恐與齊梁作後塵。

其六

未及前賢更勿疑，遞相祖述復先誰？
別裁偽體親風雅，轉益多師是汝師。
=====================================================