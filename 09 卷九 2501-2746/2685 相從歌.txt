2685 相從歌[贈嚴二別駕]

我行入東川，十步一迴首。
成都亂罷氣蕭瑟，浣花草堂亦何有？
梓中豪俊大者誰？本州從事知名久。
把臂開樽飲我酒，酒酣擊劍蛟龍吼。
烏帽拂塵青螺粟，紫衣將炙緋衣走。
銅盤燒蠟光吐日，夜如何其初促膝。
黃昏始扣主人門，誰謂俄頃膠在漆。
萬事盡付形骸外，百年未見歡娛畢。
神傾意豁真佳士，久客多憂今愈疾。
高視乾坤又可愁，一軀交態同悠悠。
垂老遇君未恨晚，似君須向古人求。
=====================================================
講2/502，仇2/940，校5/2685，虎2/557，全478，新1/743，今2/965，趙1/512，臆235，心1/280，鏡419，銭1/136，洙0539，唐7/2315


