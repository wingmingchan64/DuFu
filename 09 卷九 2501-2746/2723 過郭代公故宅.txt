2723 過郭代公故宅

豪俊初未遇，其迹或脫略。
代公尉通泉，放意何自若！
及夫登袞冕，直氣森噴薄。
磊落見異人，豈伊常情度？
定策神龍後，宮中翕清廓。
俄頃辨尊親，指揮存顧托。
羣公有慚色，王室無削弱。
迥出名臣上，丹青照臺閣。
我行得遺迹，池館皆疏鑿。
壯公臨事斷，顧步涕橫落。
高詠寶劍篇，神交付冥寞。
=====================================================
講2/526，仇2/957，校5/2723，虎2/580，全487，新1/758，今2/982，趙1/525，臆245，心1/103，鏡428，銭1/140，洙0507，唐7/2318
