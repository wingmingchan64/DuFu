2501 戲爲六絕句

其一

庚信文章老更成，凌雲健筆意縱橫。
今人嗤點流傳賦，不覺前賢畏後生。

其二

楊王盧駱當時體，輕薄爲文哂未休。
爾曹身與名俱滅，不廢江河萬古流。

其三

縱使盧王操翰墨，劣於漢魏近風騷。
龍文虎脊皆君馭，歷塊過都見爾曹。

其四

才力應難跨數公，凡今誰是出群雄？
或看翡翠蘭苕上，未掣鯨魚碧海中。

其五

不薄今人愛古人，清詞麗句必爲鄰。
竊攀屈宋宜方駕，恐與齊梁作後塵。

其六

未及前賢更勿疑，遞相祖述復先誰？
別裁僞體親風雅，轉益多師是汝師。
=====================================================
蕭滌非《杜甫全集校注》5.2501
〚1〛為
〚3〛
〚4〛
〚5〛
〚6〛
=====================================================
講2/435，仇2/898，校5/2501，虎2/495，全449，新1/703，今2/909，趙1/455，臆195，心3/841，鏡397，銭2/406，洙1166，唐7/2452
