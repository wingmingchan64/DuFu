2621 觀打魚歌

綿州江水之東津，魴魚鱍鱍色勝銀。
漁人漾舟沉大網，截江一擁數百鱗。
眾魚常才盡卻棄，赤鯉騰出如有神。
潛龍無聲老蛟怒，迴風颯颯吹沙塵。
饔子左右揮霜刀，鱠飛金盤白雪高。
徐州禿尾不足憶，漢陰槎頭遠遁逃。
魴魚肥美知第一，旣飽歡娛亦蕭瑟。
君不見朝來割素鬐，咫尺波濤永相失。
=====================================================
講2/466，仇2/918，校5/2621，虎2/524，全462，新1/724，今2/938，趙1/510，臆226，心1/274，鏡407，銭1/134，洙0533，唐7/2314
