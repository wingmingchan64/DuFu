2624 又觀打魚

蒼江漁子清晨集，設網提綱萬魚急。
能者操舟疾若風，撐突波濤挺叉入。
小魚脫漏不可紀，半死半生猶戢戢。
大魚傷損皆垂頭，屈強泥沙有時立。
東津觀魚已再來，主人罷鱠還傾杯。
日暮蛟龍改窟穴，山根鱣鮪隨雲雷。
干戈兵革鬬未止，鳳凰麒麟安在哉？
吾徒胡爲縱此樂？暴殄天物聖所哀。
=====================================================
講2/468，仇2/920，校5/2624，虎2/527，全463，新1/725，今2/940，趙1/510，臆226，心1/275，鏡408，銭1/135，洙0534，唐7/2314
