2707 謁文公上方

野寺隱喬木，山僧高下居。
石門日色異，絳氣橫扶踈。
窈窕入風磴，長蘿紛卷舒。
庭前猛虎臥，遂得文公廬。
俯視萬家邑，煙塵對階除。
吾師雨花外，不下十年餘。
長者自布金，禪龕只晏如。
大珠脫玷翳，白月當空虛。
甫也南北人，蕪漫少耘鋤。
久遭詩酒污，何事忝簪裾。
王侯與螻蟻，同盡隨丘墟。
願聞第一義，迴向心地初。
金篦刮眼膜，價重百車渠。
無生有汲引，茲理儻吹噓。
=====================================================
講2/516，仇2/949，校5/2707，虎2/570，全483，新1/751，今2/973，趙1/522，臆243，心1/100，鏡424，銭1/139，洙0503，唐7/2316
