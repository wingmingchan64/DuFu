2728 觀薛稷少保書畫壁

少保有古風，得之陜郊篇。
惜哉功名忤，但見書畫傳。
我遊梓州東，遺迹涪江邊。
畫藏青蓮界，書入金榜懸。
仰看垂露姿，不崩亦不騫。
鬱鬱三大字，蛟龍岌相纏。
又揮西方變，發地扶屋椽。
慘淡壁飛動，到今色未填。
此行疊壯觀，郭薛俱才賢。
不知百載後，誰復來通泉？
=====================================================
講2/531，仇2/960，校5/2728，虎2/583，全488，新1/760，今2/984，趙1/527，臆245，心1/103，鏡429，銭1/140，洙0508，唐7/2318
