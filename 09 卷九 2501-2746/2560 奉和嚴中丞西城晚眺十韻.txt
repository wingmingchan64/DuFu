2560 奉和嚴中丞西城晚眺十韻

汲黯匡君切，廉頗出將頻。
直詞才不世，雄略動如神。
政簡移風速，詩清立意新。
層城臨暇景，絕域望餘春。
旗尾蛟龍會，樓頭燕雀馴。
地平江動蜀，天闊樹浮秦。
帝念深分閫，軍須遠算緡。
花羅封蛺蝶，瑞錦送麒麟。
辭第輸高義，觀圖憶古人。
征南多興緒，事業闇相親。
=====================================================
講2/427，仇2/893，校5/2560，虎2/486，全445，新1/698，今2/901，趙1/497，臆214，心3/730，鏡394，銭2/402，洙1201，唐7/2450
