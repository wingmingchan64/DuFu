1110 義鶻行

陰崖有蒼鷹，養子黑栢顛。
白蛇登其巢，吞噬恣朝餐。
雄飛遠求食，雌者鳴辛酸。
力強不可制，黃口無半存。
其父從西歸，翻身入長煙。
斯須領健鶻，痛憤寄所宣。
斗上捩孤影，噭哮來九天。
脩鱗脫遠枝，巨顙拆老拳。
高空得蹭蹬，短草辭蜿蜒。
折尾能一掉，飽腸皆已穿。
生雖滅眾鶵，死亦垂千年。
物情有報復，快意貴目前。
茲實鷙鳥最，急難心炯然。
功成失所往，用捨何其賢！
近經潏水湄，此事樵夫傳。
飄蕭覺素髮，凜欲衝儒冠。
人生許與分，只在顧盻閒。
聊為義鶻行，用激壯士肝。
=====================================================
講1/639，仇2/474，校2/1110，虎1/572，全208，新1/362，今1/452，趙1/277，臆106，心1/47，鏡192，銭1/72，洙0220，唐7/2281
