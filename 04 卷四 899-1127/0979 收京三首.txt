0979 收京三首

其一

仙仗離丹極，妖星照玉除。
須為下殿走，不可好樓居。
暫屈汾陽駕，聊飛燕將書。
依然七廟略，更與萬方初。

其二

生意甘衰白，天涯正寂寥。
忽聞哀痛詔，又下聖明朝。
羽翼懷商老，文思憶帝堯。
叨逢罪己日，霑灑望青霄。

其三

汗馬收宮闕，春城鏟賊壕。
賞應歌《杕杜》，歸及薦櫻桃。
雜虜橫戈數，功臣甲第高。
萬方頻送喜，毋乃聖躬勞。
=====================================================