1079 題李尊師松樹障子歌

老夫清晨梳白頭，玄都道士來相訪。
握髮呼兒延入戶，手提新畫青松障。
障子松林靜杳冥，憑軒忽若無丹青。
陰崖卻承霜雪幹，偃蓋反走虬龍形。
老夫生平好奇古，對此興與精靈聚。
已知仙客意相親，更覺良工心獨苦。
松下丈人巾屨同，偶坐似是商山翁。
悵望聊歌紫芝曲，時危慘淡來悲風。
=====================================================