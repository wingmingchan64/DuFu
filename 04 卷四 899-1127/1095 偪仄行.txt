1095 偪仄行[贈畢耀]

偪仄何偪仄，我居巷南子巷北。
可恨鄰里閒，十日不一見顏色。
自從官馬送還官，行路難行澁如棘。
我貧無乘非無足，昔者相過今不得。
實不是愛微軀，又非關足無力。
徒步翻愁官長怒，此心炯炯君應識。
曉來急雨春風顛，睡美不聞鍾鼓傳。
東家蹇驢許借我，泥滑不敢騎朝天。
已令請急會通籍，男兒性命絕可憐。
焉能終日心拳拳，憶君誦詩神凜然。
辛夷始花亦已落，況我與子非壯年。
街頭酒價常苦貴，方外酒徒稀醉眠。
速宜相就飲一斗，恰有三百青銅錢。