0771 哀王孫

長安城頭頭白烏，夜飛延秋門上呼。
又向人家啄大屋，屋底達官走避胡。
金鞭斷折九馬死，骨肉不待同馳驅。
腰下寶玦青珊瑚，可憐王孫泣路隅。
問之不肯道姓名，但道困苦乞爲奴。
已經百日竄荆棘，身上無有完肌膚。
高帝子孫盡高準，龍種自與常人殊。
豺狼在邑龍在野，王孫善保千金軀。
不敢長語臨交衢，且爲王孫立斯須。
昨夜東風吹血腥，東來橐駝滿舊都。
朔方健兒好身手，昔何勇銳今何愚。
竊聞天子已傳位，聖德北服南單于。
花門剺面請雪耻，愼勿出口他人狙。
哀哉王孫愼勿疏，五陵佳氣無時無。
=粵====================================================
陳永明《杜甫全集粵音注音》

【注音】
哀王孫
oi1 wong4 syun1

長安城頭頭白烏，夜飛延秋門上呼。
coeng4 on1 sing4 tau4 tau4 baak6 wu1, je6 fei1 jin4 cau1 mun4 soeng6 fu1
-----------------------------------------------------
又向人家啄大屋，屋底達官走避胡。
jau6 hoeng3 jan4 gaa1 doek3 daai6 uk1, uk1 dai2 daat6 gun1 zau2 bei6 wu4
-----------------------------------------------------
金鞭斷折九馬死，骨肉不待同馳驅。
gam1 bin1 dyun6 zit3 gau2 maa5 sei2, gwat1 juk6 bat1 doi6 tung4 ci4 keoi1
-----------------------------------------------------
腰下寶玦青珊瑚，可憐王孫泣路隅。
jiu1 haa6 bou2 kyut3 cing1 saan1 wu4, ho2 lin4 wong4 syun1 jap1 lou6 jyu4
-----------------------------------------------------
問之不肯道姓名，但道困苦乞爲奴。
man6 zi1 bat1 hang2 dou6 sing3 ming4, daan6 dou6 kwan3 fu2 hat1 wai4 nou4
-----------------------------------------------------
已經百日竄荆棘，身上無有完肌膚。
ji5 ging1 baak3 jat6 cyun3 ging1 gik1, san1 soeng6 mou4 jau5 jyun4 gei1 fu1
-----------------------------------------------------
高帝子孫盡高準，龍種自與常人殊。
gou1 dai3 zi2 syun1 zeon6 gou1 zeon2, lung4 zung2 zi6 jyu5 soeng4 jan4 syu4
-----------------------------------------------------
豺狼在邑龍在野，王孫善保千金軀。
caai4 long4 zoi6 jap1 lung4 zoi6 je5, wong4 syun1 sin6 bou2 cin1 gam1 keoi1
-----------------------------------------------------
不敢長語臨交衢，且爲王孫立斯須。
bat1 gam2 coeng4 jyu5 lam4 gaau1 keoi4, ce2 wai6 wong4 syun1 lap6 si1 seoi1
-----------------------------------------------------
昨夜東風吹血腥，東來橐駝滿舊都。
zok6 je6 dung1 fung1 ceoi1 hyut3 sing1, dung1 loi4 tok3 to4 mun5 gau6 dou1
-----------------------------------------------------
朔方健兒好身手，昔何勇銳今何愚。
sok3 fong1 gin6 ji4 hou2 san1 sau2, sik1 ho4 jung5 jeoi6 gam1 ho4 jyu4
-----------------------------------------------------
竊聞天子已傳位，聖德北服南單于。
sit3 man4 tin1 zi2 ji5 cyun4 wai6, sing3 dak1 bak1 fuk6 naam4 sin4 jyu1
-----------------------------------------------------
花門剺面請雪耻，愼勿出口他人狙。
faa1 mun4 lei4 min6 cing2 syut3 ci2, san6 mat6 ceot1 hau2 taa1 jan4 zeoi1
-----------------------------------------------------
哀哉王孫愼勿疏，五陵佳氣無時無。
oi1 zoi1 wong4 syun1 san6 mat6 so1, ng5 ling4 gaai1 hei3 mou4 si4 mou4

【韻部】
〚3.1.7〛烏：虞韻
〚3.2.7〛呼：虞韻
〚4.2.7〛胡：虞韻
〚5.2.7〛驅：虞韻
〚6.2.7〛隅：虞韻
〚7.2.7〛奴：虞韻
〚8.2.7〛膚：虞韻
〚9.2.7〛殊：虞韻
〚10.2.7〛軀：虞韻
〚11.2.7〛須：虞韻
〚12.2.7〛都：虞韻
〚13.2.7〛愚：虞韻
〚14.2.7〛于：虞韻
〚15.2.7〛狙：魚韻
〚16.2.7〛無：虞韻

【體裁】
七古

【補充說明】
〚15.2.7〛除「狙」屬魚韻外，其他各韻腳均屬虞韻。
=典====================================================
《引典出處》

【注釋】
〖長安城頭頭白烏〗
〖夜飛延秋門上呼〗
〖又向人家啄大屋〗
〖屋底達官走避胡〗
〖金鞭斷折九馬死〗
〖骨肉不待同馳驅〗
〖腰下寶玦青珊瑚〗
〖可憐王孫泣路隅〗
〖問之不肯道姓名〗
〖但道困苦乞爲奴〗《南史·列傳第三十三》：鉉年稍長。四年，誅王晏，以謀立鉉為名，鉉免官，以王還第，禁不得與外人交通。永泰元年，明帝疾暴甚，乃見害。聞收至，欣然曰：「死生命也，終不斅建安乞爲奴而不得。」仰藥而卒。鉉二子在孩抱，亦見殺。◯《南史·列傳第三十四》：建安王子眞字雲仙，武帝第九子也。永明七年，累遷郢州刺史，加都督。隆昌元年，為散騎常侍、護軍將軍。延興元年，明帝遣裴叔業就典簽柯令孫殺之，子眞走入床下，令孫手牽出之，叩頭乞爲奴贖死，不從，見害，年十九。
〖已經百日竄荆棘〗
〖身上無有完肌膚〗
〖高帝子孫盡高準〗
〖龍種自與常人殊〗
〖豺狼在邑龍在野〗
〖王孫善保千金軀〗《漢書·爰盎晁錯傳》：上從霸陵上，欲西馳下峻阪，盎髓轡。上曰：「將軍怯邪？」盎言曰：「臣聞千金之子不垂堂，百金之子不騎衡，聖主不乘危，不徼幸。今陛下騁六飛，馳不測山，有如馬驚車敗，陛下縱自輕，柰高廟、太后何？」上乃止。
〖不敢長語臨交衢〗
〖且爲王孫立斯須〗
〖昨夜東風吹血腥〗
〖東來橐駝滿舊都〗
〖朔方健兒好身手〗《世說新語·任誕》：祖車騎過江時，公私儉薄，無好服玩。王、庾諸公共就祖，忽見裘袍重疊，珍飾盈列，諸公怪問之。祖曰：「昨夜復南塘一出。」祖於時恆自使健兒鼓行劫鈔，在事之人，亦容而不問。
〖昔何勇銳今何愚〗
〖竊聞天子已傳位〗
〖聖德北服南單于〗
〖花門剺面請雪耻〗
〖愼勿出口他人狙〗
〖哀哉王孫愼勿疏〗
〖五陵佳氣無時無〗
=郭===================================================
郭知達《新刊校定集注杜詩》臺PDF1.198,中PDF2.238,四1068-51

【異文、夾注】
〖屋底達官走避胡〗屋底達官走[《唐書》：木生稼，達官怕]避胡
〖昨夜東風吹血腥〗昨夜東[一作春]風吹血腥
〖東來橐駝滿舊都〗東來橐駞滿舊都
〖哀哉王孫愼勿疏〗哀哉王孫愼勿疎

【注釋】
〖1〗《前漢》：韓信至城下釣，有一漂母哀之，飯信，信謂漂母曰：吾必重報。母怒曰：吾哀王孫而進食，豈望報乎？王孫如言公子也。◯王深父云：安祿山驚潼關，玄宗倉卒西幸，諸嗣王及公主之在外者，皆不及從，其後多爲祿山所屠，鮮有脫者。此詩記而哀之。嗚呼！以四海之廣，人帝之尊，念罔終則辱其子孫如此，豈《孟子》所謂以其所不愛，及其所愛者歟。
〖屋底達官走避胡〗趙云：頭白烏號，不祥也。天寶十五載六月辛卯，祿山陷潼關，京師大駭。甲午詔親征，明皇幸蜀，從延秋門出。門在禁苑之西面左邊，而禁苑在宮城之北，烏飛號於延秋門上，暗言乘輿旣出矣，公卿寧不逃避耶？故烏又啄大屋，屋底達官走避胡也。或謂：頭舊作頸，蓋烏無頭白者。
〖腰下寶玦青珊瑚〗《左傳》：晉侯佩太子以金玦。
〖但道困苦乞爲奴〗趙云：齊建安王子眞被誅，入牀下叩頭，乞爲奴贖死，不從。河東王鉉聞收，欣然曰：死生命也，終不效建安，乞爲奴而不得，仰藥而死。
〖龍種自與常人殊〗漢高祖爲人隆準而龍顏。李斐曰：準，鼻也。趙云：隋文帝子勇，勇子儼，雲昭訓所生，乃雲定興女。文帝嘗曰：皇太孫何謂生不得其地。定興奏曰：天生龍種，所以因雲而出。
〖王孫善保千金軀〗《易》：龍戰於野。讖：四夷雲集龍鬥野。《前漢·爰盎傳》曰：千金之子，坐不垂堂。祖出《莊子》。◯趙云：陸士衡云：願保金石軀也。而千金軀字，又用沈約雜詩云：坐喪千金軀。
〖且爲王孫立斯須〗《周禮》疏云：舞交衢。《文選·蘇武·別李陵》詩：長當從此別，且復立斯須。
〖東來橐駝滿舊都〗師古曰：橐駝，言能負囊橐而馱物也。《史思明傳》：祿山陷兩京，以駝運御府珍寶於范陽，不知紀極。◯鮑云：東來橐駝，謂賊自東都進也。舊都謂長安。◯趙云：東風應是東方之風，風非言春也。
〖朔方健兒好身手〗
〖昔何勇銳今何愚〗《世說》：桓①車騎過江時，公私儉薄。自使健兒鼓行劫鈔。◯趙云：曹元首《六代論》：有身手不能相使。
〖聖德北服南單于〗明皇傳位於肅宗。◯師：漢宣帝時，單于分南北，各以爲號。
〖愼勿出口他人狙〗時回紇助順。後漢耿秉卒，匈奴聞之，舉國號哭，或至犁面流血。犁卽剺字。剺，割也。古通用。◯趙云：是時回紇有助順之心，故戒王孫勿出口於他人而徂往也。按：廣平王俶爲天下兵馬元帥，郭子儀副之，以朔方、安西、回紇、大食兵討安慶緒，在至德二載之閏八月。則公作此詩時，回紇初有助順之請，而剺面者，刀剺割其面皮。蠻夷感恩，而或喜或悲者多然。
〖五陵佳氣無時無〗《漢書》曰：高帝葬長陵，惠帝葬安陵，景帝葬陽陵，武帝葬茂陵，昭帝葬平陵，謂之五陵。《選》：北眺五陵。◯增添：班固《西都賦》：南望杜霸，北眺五陵。◯趙云：戒之以當更相收拾而勿遂疏外，王孫蓋皆前朝諸帝之子孫，故使五陵以見之。《後漢》王伯阿望春陵城曰：氣佳哉，鬱鬱蔥蔥。公之望本朝掃除妖氛，復興盛也如此。佳氣連兩字。張正見《芳樹》詩：春浮佳氣裏，葉映彩雲前。

【永明校記】
①「桓」疑爲「祖」之誤。
=黃====================================================
黃希、黃鶴《黃氏補千家註紀年杜工部詩史》PDF166

【異文、夾注】
〖1〗哀王孫[至德元載作]
〖又向人家啄大屋〗又向[一作來]人家啄大屋
〖昨夜東風吹血腥〗昨夜東[一作秦]風吹血腥

【注釋】
〖1〗彥輔曰韓信至城下釣漂母哀之飯信信謂漂母曰吾必重報母怒曰大丈夫不能自食吾哀王孫而進食豈望報乎王深父曰安祿山驚潼關玄宗倉卒西幸諸嗣王及公主之在外者皆不及從其後多爲祿山所屠鮮有脫者此詩記而哀之。◯補注。鶴曰詩云切聞太子已傳位當在至德元載七月作詳見注。
〖長安城頭頭白烏〗洙曰或謂頭字當作頸蓋烏無頭白者。
〖夜飛延秋門上呼〗蘇曰神堯初得天下夜有飛鵲數百皆集延秋西門呼鳴至夜分方散。◯補注。希曰通鑑云上御勤政樓下制云欲親征皆莫之信移仗北內命陳元禮整比六軍上獨與貴妃姊妹皇子妃王皇孫及親近宦官宮人出延秋門妃王皇孫之在外者皆委之而去是日百官猶有入朝者至宮門猶聞漏聲三衞立仗儼然門旣啟則宮人亂出中外擾攘王公士民四出逃竄。
〖屋底達官走避胡〗洙曰唐書木榢達官怕趙曰白烏之號不祥也天寶十五載祿山陷潼關明皇幸蜀從延秋門出烏飛號於門上暗言乘輿之出也乘輿旣出矣公卿寧不逃避邪。
〖腰下寶玦青珊瑚〗玦古穴切洙曰左傳晉侯佩太子以金玦。
〖問之不肯道姓名〗蘇曰陳遺過武功道中逢異人曰子先辱後榮遺與語答問俱有理遺怪而問姓名居住不答乃長揖下路入竹林中不知所之。
〖但道困苦乞爲奴〗趙曰齊建安王子眞被誅入牀下叩頭乞爲奴贖死不從。
〖龍種自與常人殊〗洙曰漢高祖爲人隆凖而龍顏應劭注曰隆高也李斐曰凖鼻也趙曰隋文帝子勇勇子儼云昭訓所生乃云定興女文帝喜曰皇太孫何謂生不得其地定興奏曰天生龍種所以因云而出。
〖王孫善保千金軀〗洙曰易龍戰于野光武紀讖曰四夷云集龍鬥野趙曰倣陸士衡願保金石軀又沉約雜詩坐䘮千金軀。◯補注。鶴曰謂安史據兩京而玄宗肅宗俱在外也其時王孫在長安者皆未遇害詩故不及之蓋史云天寶十五載八月癸已肅宗卽位而通鑑以爲七月甲子卽位丁夘安祿山使孫李殺霍國長公主及王妃駙馬等己巳又殺皇孫及郡縣主二十餘人。
〖且爲王孫立斯須〗洙曰周禮疏云舞交衢崔豹古今注大注交衢師曰長音仗乃剰言也交衢謂路相交錯要衝之所甫與之問答不敢私言但共立少頃恐爲姦人窺伺故也。
〖東來橐駝滿舊都〗洙曰師古曰槖駝言能負囊槖而䭾物也史思明傳祿山陷南京以駝運兩京御府珍寶於范陽不知紀極鮑曰東來槖駝謂賊自東都進也舊都謂長安也。
〖朔方健兒好身手〗◯補注。希曰詩云好人服之注云好人好女手之人。
〖昔何勇銳今何愚〗洙曰世說桓車騎過江時公私儉薄自使健兒鼓行劫鈔師曰哥舒翰領朔方兵守潼關爲賊所敗故云云。
〖竊聞天子已傳位〗洙曰明皇傳位于肅宗。
〖聖德北服南單于〗蘇曰霍光曰聖德北服單于南化蠻貊民俗淳厚士各守職。
〖花門剺面請雪耻〗剺憐題切洙曰時回紇助順師曰南單于卽回紇也花門乃回紇地名甫有留花門詩回紇以花門自號剺面謂披其面皮示誠悃也夢符曰後漢耿秉卒匈奴聞之舉國號泣或至梨面流血梨卽剺字剺割也古通用。
〖愼勿出口他人狙〗師曰狙竊聽也甫欲王孫愼密其事恐爲諜者所得。
〖五陵佳氣無時無〗洙曰漢高帝葬長陵惠帝葬安陵景帝葬陽陵武帝葬茂陵昭帝葬平陵謂之五陵趙曰後漢王伯阿望舂陵城曰氣佳哉鬱鬱蔥蔥師曰玄宗幸蜀諸王流離不見收錄安知五陵佳氣中無天子出乎故以勿疏爲戒。◯補注。鶴曰五陵謂獻陵昭陵乾陵定陵橋陵舊注引漢五陵非也。
=蕭====================================================
蕭滌非主編《杜甫全集校注》2.771,djvu948

【異文、夾注】
〖千金軀〗千金驅
〖荆〗荊
〖勇銳〗勇鋭
〖竊聞天子〗竊聞太子
〖愼勿出口〗慎勿出口
〖愼勿疏〗慎勿踈

【注釋】
《舊唐書·玄宗記》：「天寶十五載六月」，「甲午，將謀幸蜀，乃下詔親征，仗下後，士庶恐駭，奔走於路。乙未，凌晨，自延秋門出，微雨霑濕，扈從惟宰相楊國忠、韋見素、內侍高力士及太子、親王，妃主、皇孫已下多從之不及。」
《資治通鑑·肅宗至德元載》：「六月乙未，黎明，上獨與貴妃姊妹、皇子、妃主、皇孫、楊國忠、韋見素、魏方進、陳玄禮及親近宦官、宮人出延秋門。妃主、皇孫之在外者，皆委之而去。」「七月甲子，是日，肅宗卽位於靈武城南樓，羣臣舞蹈，上流涕歔欷。尊玄宗爲上皇天帝，赦天下，改元。」「丁卯，安祿山使孫孝哲殺霍國長公主及王妃、駙馬等於崇仁坊。」「己巳，又殺皇孫及郡、縣主二十餘人。」
仇注：「按：明皇西狩，在天寶十五載六月十二日。」「詩云：『已經百日竄荆棘』，蓋在九月間也，詩必此時所作。」
按：仇說不確。詩云：「昨夜東風吹血腥。」東風，一作「春風」。再者，詩云「百日」，猶言多日，不宜拘泥謂整整一百日也。朱注卽將此詩置於《哀江頭》之後，今後之。
蔡夢弼曰：「諸王流離乞丐，多爲賊剪滅，故甫有《哀王孫》之什焉。《國風》：「齊侯之子，平王之孫。」蓋公侯之子，謂之公子，王者之孫，謂之公孫。」
楊愼曰：「《三國典略》：『侯景簒位，令飾朱雀門，其日有白頭烏萬計，集於門樓。童謠曰：白頭烏，拂朱雀，還與吳。』杜工部詩蓋用其事，以侯景比祿山也。」（《升庵詩話》卷三）
《唐兩京城坊考》中《兩京三苑圖》載：延秋門是長安宮城與外郭城北的西京禁苑西面的兩門之一。《長安志》卷六：「苑中宮庭凡二十四所」，「西面二門，南曰延秋門，北曰玄武門」。
《史記·孟子列傳》：「爲開第康莊之衢，高門大屋，尊寵之。」
《資治通鑑·肅宗至德元載》：「是日，百官猶有入朝者。至宮門，猶聞漏聲，三衞立仗儼然。門旣啟，則宮人亂出，中外擾攘，不知上所之。於是王公士民四出逃竄。」
金聖歎曰：「平時居大屋作達官，此夜妖烏空啄大屋，屋下達官去已久矣。寫盡朝中大臣伎兩。」
盧元昌曰：「寫出庸臣當國，一走避胡，更無他策。」
何焯曰：「烏生八九子，猶哀鳴相呼，天子出走，獨不能庇其子孫，曰達官，不忍斥言也。」
《西京雜記》卷二：「文帝自代還，有良馬九匹，皆天下之駿馬也。一名浮雲，一名赤電，一名絕羣，一名逸驃，一名紫燕騮，一名綠螭驄，一名龍子，一名驎駒，一名絕塵，號爲九逸。」
九馬，指言良馬，如同六駿之說。
蔡夢弼曰：「方玄宗之出奔，急於遠遁，鞭馬疾驅，不得停歇，故金鞭爲之斷折，十馬而死其九也。」
王嗣奭曰：「金鞭、九馬，天子所御，鞭斷馬死，是說天子西奔之急。而讀之不覺，蓋不忍明言耳。」
仇注：「書上皇急於出奔，致委王孫而去。」
《漢書·陳平傳》：「船人見其美丈夫，獨行，疑其亡將，要下當有寶器金玉。」
《左傳·閔公二年》：「公衣之偏衣，佩之金玦。」
吳見思曰：「腰下寶玦猶在，路傍流落堪傷。」
蔣弱六曰：「見其寶玦尙存，故疑爲王孫，問其姓名不得，又因見其隆準，而斷爲高帝之子孫，敍次語意曲折。」（《杜詩鏡銓》卷三引）
《南史·齊武帝諸子傳》：「明帝遣裴叔業就典籤柯令孫殺之，子眞走入牀下，令孫手牽出之，叩頭乞爲奴贖死，不從，見害。」
盧元昌曰：「畏禍之極，姓名都諱，流落之甚，爲奴亦甘。」
浦注：「自明皇六月出狩，至此百日。」
仇注：「蓋在九月間也。」「備寫痛苦之詞，幷狼狽之狀。」
《漢書，高帝紀》：「高祖爲人，隆準而龍顏。」
應劭曰：「隆，高也。」
李斐曰：「準，鼻也。」
謝省曰：「此王孫亦如漢高帝子孫，隆準龍顏，實異常人。」
蔡夢弼曰：「豺狼，喩盜賊；龍，喩天子。豺狼在邑，言盜賊得勢；龍在野，言天子失所也。」
仇注：「豺狼指祿山。」
鮑照《擬行路難》：「長袖紛紛徒競世，非我昔時千金軀。」千金軀，猶實體也。
張戒曰：「以龍種與常人殊，又囑王孫，使善保千金軀，則愛惜宗室子孫也。」（《歲寒堂詩話》卷下）
交衢，謂道路交錯要衝之所。
李陵《與蘇武詩》：「長當從此別，且復立斯須。」
斯須，猶須臾也。
王洙曰：「甫與之問答，不敢私言，但共立少須，恐爲奸人窺伺故也。」
《新唐書·史思明傳》：「賊之陷兩京，常以橐它載禁府珍寶貯范陽，如丘阜然。」
鮑欽止曰：「東來橐駝，謂賊自東都進也。舊都謂長安也。」（《黃氏◯補注》卷二）
按：東來之東，當指范陽而言。橐駝，卽駱駝。
楊注：「先惕以賊形猖獗。」
《顏氏家訓·戒兵》：「頃世亂離，衣冠之士雖無身手，或聚徒眾，違棄素業，儌倖成功。」
身手，謂武藝。
健兒，軍之總稱。
朔方健兒，指哥舒翰軍。
蔡夢弼曰：「哥舒翰領朔方兵守潼關，一日爲賊所敗，如入無人之境。昔禦吐蕃，稱爲天下精兵，今何敗北，皆歸於賊，故云愚也。」
王洙曰：「明皇傳位於肅宗。」《後漢書·光武紀》：「建武二十四年冬十月，匈奴薁鞬日逐王比自立爲南單於」，「二十五年，南單於遣使詣闕貢獻，奉藩謂臣」。
盧元昌曰：「玄宗臨行，喩太子曰：『西北諸胡，我撫之素厚，汝必得其用。』聖德服單於，指玄宗言。」
張戒曰：「必言太子者，亦以言神器所歸吾君之子也。」（《歲寒堂詩話》卷下）
《安祿山事蹟》下：「祿山旣收西京」，「日以句錄徵剝搜捕爲事，錐刀之末，無不徵之，百姓騷然，所在叛矣。間諜日至，士庶潛議亡歸，知肅宗至靈武，皆企官軍，相傳曰皇太子從西來也！人皆奔走，市肆爲空」。
竊聞，猶私下傳聞也。
《舊唐書·肅宗紀》：「九月戊辰，上南幸彭原郡。」「令使回紇和親，冊回紇可汗女爲毗伽公主。」
師曰：「南單於卽回紇也。花門乃回紇地名，甫有題花門詩，回紇以花門自號。剺面，謂披其面皮，示誠悃也。」（《分門集注》卷九）
剺，音梨。
《後漢書·耿秉傳》：「匈奴聞秉卒，舉國號哭，或至棃面流血。」注：「棃卽『剺』字，古通用也。剺，割也，音力私反。」
回紇乃匈奴後裔，剺面之俗同。
王洙曰：「時回紇助順。」
《史記·留侯世家》：「秦皇帝東遊，良與客狙擊秦皇帝博浪沙中。」
司馬貞《索隱》按：「應劭云：狙，待也。一曰狙，伏伺也。謂狙之伺物，必伏而候之。」
師曰：「甫欲王孫愼密其事，恐爲諜者所得。」（《黃氏◯補注》卷二）
張溍曰：「當時降逆之臣，必有爲賊耳目搜捕宗室以獻媚者，故曰：『愼勿出口他人狙』，勿出口，謂勿道及雪耻事也。」
王洙曰：「漢高帝葬長陵，惠帝葬安陵，景帝葬陽陵，武帝葬茂陵，昭帝葬平陵，謂之五陵。」
仇注：「此借漢以比唐。《唐紀》：高祖葬獻陵，大宗葬昭陵，高宗葬乾陵，中宗葬定陵，睿宗葬橋陵，是謂五陵。」
施鴻保曰：「《唐紀》高祖至睿宗，是爲五陵。今按此就唐五陵言，非借漢爲比，亦非借用字面。」
仇、施二說均通。
《後漢書·光武紀》：「後望氣者蘇伯阿爲王莽使，至南陽，遙望見舂陵郭，唶曰：『氣佳哉！鬱鬱蔥蔥然。』」
仇注：「佳氣，喜有興隆之象。」
趙次公曰：「公之望本朝掃除妖氛，復興盛也如此。」
浦注：「『愼勿疏』，申戒之；『無時無』，申慰之也。丁寧惻怛，如聞其聲。」

【集評】
劉辰翁曰：忠臣之盛心，倉卒之隱語，備盡情態。（《集千家注批點杜工部詩集》卷三）
王嗣奭曰：通篇哀痛顧惜，潦倒淋漓，似亂而整，斷而復續，無一懈語，無一死字，眞下筆有神。（《杜臆》卷二）
王夫之曰：世之爲寫情事語者，苦於不肖➀，唯杜苦於逼肖。畫家有工筆士氣之別，肖處大損士氣，此作亦肖甚，而士氣未損，較「血汙遊魂歸不得」一派自高一格。（《船山唐詩評選》卷一）〘76.53〙
金聖歎曰：借一王孫說來，當時情事歷歷，豈非詩史？《唱經堂杜詩解》卷一）
李因篤曰：黃鍾大呂之音，山龍日月之彩，未央建章之制，期門羽林之師，直追三百，他非所擬。（《杜詩集評》卷五）
陸嘉淑曰：此眞樂府之最工者，一襯貼倶絕工語，雖崛強情緒，纏綿委折，三歎何已。（《杜詩集評》卷五）
吳瞻泰曰：篇中「王孫」字，凡四見，須看其或隱或露，欲語欲不語，無限起伏頓挫，如生龍活虎。（《杜詩提要》卷五）
汪灝曰：未必定是親身目撃，親口問答，大抵傳聞其事，爲之哀傷者多，然旣詩人以誌哀，苟非目撃親口慰藉，豈足以稱其題。先從避亂說起，及說到王孫，亦復次第井井，寫其貌，寫其泣，寫其驚懼，寫其肌肉殘毀，寫其骨骼異常，令讀者如見王孫，如見一落難之王孫，次乃屬其暗中珍重。爲之留戀，爲之勸慰，爲之達信音，爲之危禍患，囑其苟全殘喘，太平可待，勿自草草，無一語不周到。（《樹人堂讀杜》卷六）
葉燮曰：七古終篇一韻，唐初絕少，盛唐間有之；杜則十有二三，韓則十居八九。逮於宋，七古不轉韻者益多。……若終篇一韻，全在筆力能舉之，藏直敍於縱橫中，旣不患錯亂，又不覺其平蕪，似較轉韻差易。韓之才無所不可，而爲此者，避虛而走實，任力而不任巧，實啟其易也。至如杜之《哀王孫》，終篇一韻，變化波瀾，層層掉換，竟似逐段換韻者。七古能事，至斯已極，非學者所易步步趨耳。（《原詩》外篇下）

【備考】
王回曰：安祿山驚潼關，玄宗倉卒西遜，諸嗣王及公主之在外者，皆不及從，其後多爲祿山所屠，鮮有脫者，以詩記而哀之。嗚呼！以四海之廣，人帝之尊，念善罔終，則危辱其子孫如此。豈孟子所謂「以其所不愛及其所愛」者歟？（《諸家老杜詩評》卷一）
張戒曰：觀子美此詩，可謂心存社稷焉。……而王深父序反以爲譏刺明皇，失子美詩意矣。（《歲寒堂詩話》卷下）

【永明校記】
「苦於不肖」，《杜甫全集校注》誤引作「若於不肖」。
=全====================================================
《全唐詩》7.2268,PDF7.47,《御製全唐詩》2385

【異文、夾注】
〖1〗哀王孫[舊書。天寶十五載六月九日。潼關不守。十二日。明皇自延秋出幸蜀。親王妃主俱不及從。]
〖長安城頭頭白烏〗長安城頭頭[一作多。一作頸。]白烏
〖又向人家啄大屋〗又向[一作來]人家啄大屋
〖骨肉不待同馳驅〗骨肉不待[一作得]同馳驅
〖已經百日竄荆棘〗已經百日竄荊棘
〖高帝子孫盡高準〗高帝子孫盡隆[一作高]準[音拙]
〖昨夜東風吹血腥〗昨夜東[一作春]風吹血腥
〖東來橐駝滿舊都〗東來橐[一作駱]駝滿舊都
〖竊聞天子已傳位〗竊聞天[一作太]子已傳位
〖花門剺面請雪耻〗花門剺面請雪恥
=名====================================================
《名家注評全唐詩》372,PDF430

【異文、夾注】
〖長安城頭頭白烏〗長安城頭頭白烏。[楊愼：《三國典略》：侯景篡位，令飾朱雀門，其日有白頭烏萬計，集於門樓。童謠曰：「白頭烏，拂朱雀，還與吳。」此蓋用其事，以侯景比祿山也。]*
〖屋底達官走避胡〗屋底達官走避胡。[趙汸：頭白烏，不祥之物，初號門上，故明皇出延秋門。又啄大屋，故朝官一時逃散。]*
〖高帝子孫盡高準〗高帝子孫盡隆準
〖龍種自與常人殊〗龍種自與常人殊。[蔣云：見其寶尙存，故疑爲王孫；問其姓名不得，又因見「龍準」而斷爲高帝之子，敍次語意曲折。]*
〖昔何勇銳今何愚〗昔何勇銳今何愚。[仇兆鰲：《肅宗實錄》：「以翰爲元帥，領河、隴、朔方募兵十萬，並高仙芝舊卒，號二十萬，拒戰於潼關。」後哥舒翰大敗於潼關，故曰「今何愚」。]*

【注釋】
〖延秋門〗延秋門：長安西門，玄宗由此門西逃。
〖金鞭斷折九馬死〗言皇帝急出奔，棄王孫而去。
〖寶玦〗環形有缺口的佩玉。
〖青珊瑚〗色澤艷麗的寶玉。
〖高帝〗漢高祖劉邦。
〖高準〗此作「隆準」。高鼻梁。
〖交衢〗謂路相交錯，要沖之所。
〖斯須〗一會兒。
〖東來橐駝〗《唐書·史思明傳》：祿山陷兩京，常以駱駝運兩京御府珍寶於范陽，不知紀極。橐，能負囊橐而馱物。
〖朔方健兒〗指哥舒翰統領的朔方軍。
〖傳位〗天寶十五載（756）七月，肅宗卽位，改元至德元載（756）。
〖南單于〗漢代南匈奴王，借指回紇。
〖花門〗指回紇兵馬。花門山堡在甘州（今甘肅張掖市），回紇騎兵的駐地。
〖剺面〗古代突厥、回紇等民族的風俗，遇大憂大喪，則割面流血以示哀痛、忠誠。
〖狙〗伏擊。
〖五陵〗指唐高祖獻陵、太宗昭陵、高宗乾陵、中宗定陵、睿宗橋陵。

【評論】
錢謙益《杜工部集箋注》：至德元載九月，孫孝哲害霍國長公主、永王妃及駙馬楊驲等八十人，害皇孫二十餘人，並刳其心，以祭安慶宗。王侯將相扈從入蜀者，子孫兄弟，雖在嬰孩之中，皆不免於刑戮。當時降逆之臣，必有爲賊耳目，搜捕皇孫妃主以獻者，故曰「王孫善保千金軀」，又曰「哀哉皇孫愼勿疏」，危之，復戒之也。宋靖康之難，羣臣爲金人搜索趙氏，遂無遺種。此詩如出一轍。明皇平韋後之難，身致太平，開元之際，幾於貞觀盛時，及天寶末，不唯生民塗炭，而妻子亦且不免。讀《江頭》、《王孫》二詩，至今猶慘然在目，孟子云：「苟能充之，足以保四海；不能充之，不足以保妻子。」卽一人之身，而治亂興亡之故昭然矣。
=奭====================================================
王嗣奭《杜臆》41,PDF94,51,PDF1.129

【評論】
忠義肝腸，抒以心血，至今未乾，必非取辦於筆舌者。◯侯景反臺城時，有白頭烏數千集朱雀航，「頭白烏」本此。◯「金鞭」、「九馬」，天子所御。鞭斷馬死，是說天子西奔之急，而讀之不覺，蓋不忍明言耳。按《唐鑑》：「楊國忠首倡幸蜀之策，帝然之。甲午移仗北內。旣夕，命陳玄禮整比六軍，厚賜錢帛，選廐馬九百餘，外人皆莫知也。乙未黎明，帝獨與貴妃姊妹、皇子、妃主、皇孫、楊國忠、韋見素、陳玄禮及親近宦官宮人出延秋門。妃主、皇孫在外者，皆委之而去。」則公詩皆實事也。「寶玦」、「珊瑚」，明寫出王孫模樣，而又「不肯道姓名」，光景逼肖。◯說得極苦，而忽入高皇子孫二語，極有氣象。死中得活，匪夷所思。◯「不敢長語」，又「立斯須」，所欲語者，太子傳位，北虜報效事，而先插入「東風吹血」等語，蓋以足善保金軀之意。而文勢紆迴，不致淺促，此局陣之妙。◯「愼勿出口」，又致丁寧，蓋因賊勢方盛，根「吹血腥」來。而束語「五陵佳氣」，又與「子孫隆準」語相照。◯通篇哀痛顧惜，潦倒淋漓，似亂而整，斷而復續，無一懈語，無一死字，眞下筆有神。《山海經》云：「大樂之野，夏后啟於此儛九代。」注：九代，馬也。「九馬」本此。
=====================================================
錢謙益《錢注杜詩》
=====================================================
顧宸《辟疆園杜詩註解》
=====================================================
仇兆鰲《杜詩詳註》1.310,PDF1.383,四庫
=====================================================
浦起龍《讀杜心解》
=====================================================
楊倫《杜詩鏡銓》
=譯====================================================
韓成武、張志民《杜甫詩全譯》132,PDF202

【譯文】
〚〛

=今====================================================
張志烈主編《杜詩全集（今注本）》1.281,PDF347

【異文、夾注】
〖〗
〖〗

【注釋】
〖〗
〖〗
〖〗
〖〗

【大意】
〚〛
〚〛
〚〛
=====================================================
講1/429,仇1/310,校2/771,虎1/359,全132,新1/232,今1/281,趙1/163,臆61,心1/246,鏡120,銭1/43,洙0144,唐7/2268
