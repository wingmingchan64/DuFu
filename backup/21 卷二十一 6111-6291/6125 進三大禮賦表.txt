6125 進三大禮賦表

臣甫言：臣生長陛下淳樸之俗，行四十載矣。與麋鹿同羣而處，浪迹於陛下豐草長林，實
自弱冠之年矣。豈九州牧伯，不歲貢豪俊於外；豈陛下明詔，不仄席思賢於中哉？臣之愚
頑，靜無所取，以此知分，沉埋盛時，不敢依違，不敢激訐，默以漁樵之樂自遣而已。

頃者，賣藥都市，寄食朋友，竊慕堯翁擊壤之謳，適遇國家郊廟之禮，不覺手足蹈舞，形
於篇章。漱吮甘液，游泳和氣，聲韻寖廣，卷軸斯存，抑亦古詩之流，希乎述者之意。然
詞理野質，終不足以拂天聽之崇高，配史籍以永久，恐倏先狗馬，遺恨九原。謹稽首，投
延恩匭，獻納上表，進明主《朝獻太清宮》、《朝享太廟》、《有事於南郊》等三賦以聞。
臣甫誠惶誠恐，頓首頓首，謹言。
=====================================================
仇5/2103,校11/6124,今4/2390,鏡1045,銭2/652,洙1901
