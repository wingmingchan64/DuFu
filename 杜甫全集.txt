0003 望嶽

岱宗夫如何？齊魯青未了。
造化鍾神秀，陰陽割昏曉。
盪胸生曾雲，決眥入歸鳥。
會當凌絕頂，一覽眾山小。

﻿0008 登兗州城樓

東郡趨庭日，南樓縱目初。
浮雲連海岱，平野入青徐。
孤嶂秦碑在，荒城魯殿餘。
從來多古意，臨眺獨躊躇。

0013 題張氏隱居二首

其一

春山無伴獨相求，伐木丁丁山更幽。
澗道餘寒歷冰雪，石門斜日到林邱。
不貪夜識金銀氣，遠害朝看麋鹿遊。
乘興杳然迷出處，對君疑是泛虛舟。

其二

之子時相見，邀人晚興留。
霽潭鱣發發，春草鹿呦呦。
杜酒偏勞勸，張梨不外求。
前村山路險，歸醉每無愁。

0022 劉九法曹鄭瑕丘石門宴集

秋水清無底，蕭然靜客心。
掾曹乘逸興，鞍馬到荒林。
能吏逢聯璧，華筵直一金。
晚來橫吹好，泓下亦龍吟。

0025 與任城許主簿遊南池

秋水通溝洫，城隅集小船。
晚涼看洗馬，森木亂鳴蟬。
菱熟經時雨，蒲荒八月天。
晨朝降白露，遙憶舊青氈。

0027 對雨書懷走邀許主簿

東岳雲峯起，溶溶滿太虛。
震雷翻幕鷰，驟雨落河魚。
座對賢人酒，門聽長者車。
相邀愧泥濘，騎馬到堦除。

0030 巳上人茅齋

巳公茅屋下，可以賦新詩。
枕簟入林僻，茶瓜留客遲。
江蓮搖白羽，天棘蔓青絲。
空忝許詢輩，難酬支遁詞。

0034 房兵曹胡馬

胡馬大宛名，鋒稜瘦骨成。
竹批雙耳峻，風入四蹄輕。
所向無空闊，真堪託死生。
驍騰有如此，萬里可橫行。

0038 畫鷹

素練風霜起，蒼鷹畫作殊。
㩳身思狡兔，側目似愁胡。
絛鏇光堪擿，軒楹勢可呼。
何當擊凡鳥，毛血灑平蕪。

0042 遊龍門奉先寺

已從招提遊，更宿招提境。
陰壑生虛籟，月林散清影。
天闕象緯逼，雲臥衣裳冷。
欲覺聞晨鍾，令人發深省。

0048 過宋員外之問舊莊[員外季弟執金吾，見知於代，故有下句]

宋公舊池館，零落首陽阿。
枉道祗從入，吟詩許更過。
淹留問耆老，寂寞向山河。
更識將軍樹，悲風日暮多。

0053 臨邑舍弟書至，苦雨，黃河泛溢，隄防之患，簿領所憂，因寄此詩，用寬其意

二儀積風雨，百谷漏波濤。
聞道洪河坼，遙連滄海高。
職司憂悄悄，郡國訴嗷嗷。
舍弟卑棲邑，防川領簿曹。

尺書前日至，版築不時操。
難假黿鼉力，空瞻烏鵲毛。
燕南吹畎畝，濟上沒蓬蒿。
螺蚌滿近郭，蛟螭乘九臯。

徐關深水府，碣石小秋毫。
白屋留孤樹，青天失萬艘。
吾衰同泛梗，利涉想蟠桃。
卻倚天涯釣，猶能掣巨鼇。

0059 天寶初，南曹小司寇舅，於我太夫人堂下，壘土為山，一匱盈尺，以代彼朽木，
承諸焚香瓷甌，甌甚安矣。旁植慈竹，蓋茲數峯，嶔岑嬋娟，宛有塵外數致。乃不知興之
所至，而作是詩

一匱功盈尺，三峯意出羣。
望中疑在野，幽處欲生雲。
慈竹春陰覆，香爐曉勢分。
惟南將獻壽，佳氣日氛氳。

0062 李監宅二首

其一

尚覺王孫貴，豪家意頗濃。
屏開金孔雀，褥隱繡芙蓉。
且食雙魚美，誰看異味重。
門闌多喜色，女婿近乘龍。

其二

華館春風起，高城煙霧開。
雜花分戶映，嬌燕入簷廻。
一見能傾座，虛懷只愛才。
鹽車雖絆驥，名是漢庭來。

0068 夜宴左氏莊

風林纖月落，衣露淨琴張。
暗水流花徑，春星帶草堂。
檢書燒燭短，看劍引盃長。
詩罷聞吳詠，扁舟意不忘。

0073 龍門

龍門橫野斷，驛樹出城來。
氣色皇居近，金銀佛寺開。
往還時屢改，川陸日悠哉。
相閱征途上，生涯盡幾廻。

0076 贈李白

二年客東都，所歷厭機巧。
野人對羶腥，蔬食常不飽。
豈無青精飯，使我顏色好。
苦乏大藥資，山林跡如掃。
李侯金閨彥，脫身事幽討。
亦有梁宋遊，方期拾瑤草。

0079 陪李北海宴歷下亭[時邑人蹇處士等在座]

東藩駐皂蓋，北渚淩青荷。
海右此亭古，濟南名士多。
雲山已發興，玉佩仍當謌。
修竹不受暑，交流空湧波。
蘊真愜所遇，落日將如何？
貴賤俱物役，從公難重過。

0084 同李太守登歷下古城員外新亭[亭對鵲湖]

新亭結構罷，隱見清湖陰。
跡藉臺觀舊，氣冥海岳深。
圓荷想自昔，遺堞感至今。
芳宴此時具，哀絲千古心。
主稱壽尊客，筵秩宴北林。
不阻蓬蓽興，得兼《梁甫吟》。

0092 暫如臨邑，至㟙山湖亭，奉懷李員外，率爾成興

野亭逼湖水，歇馬高林間。
鼉吼風奔浪，魚跳日映山。
暫遊阻詞伯，卻望懷青關。
靄靄生雲霧，唯應促駕還。

0095 與李十二白同尋范十隱居

李侯有佳句，往往似陰鏗。
余亦東蒙客，憐君如弟兄。
醉眠秋共被，携手日同行。
更想幽期處，還尋北郭生。
入門高興發，侍立小童清。
落景聞寒杵，屯雲對古城。
向來吟《橘頌》，誰欲討蓴羹？
不願論簪笏，悠悠滄海情。

0099 贈李白

秋來相顧尚飄蓬，未就丹砂愧葛洪。
痛飲狂歌空度日，飛揚跋扈為誰雄？

0103 冬日有懷李白

寂寞書齋裏，終朝獨爾思。
更尋嘉樹傳，不忘《角弓》詩。
裋褐風霜入，還丹日月遲。
未因乘興去，空有鹿門期。

0107 春日憶李白

白也詩無敵，飄然思不羣。
清新庾開府，俊逸鮑參軍。
渭北春天樹，江東日暮雲。
何時一樽酒，重與細論文。

0111 送孔巢父謝病歸遊江東兼呈李白

巢父掉頭不肯住，東將入海隨煙霧。
詩卷長留天地間，釣竿欲拂珊瑚樹。
深山大澤龍虵遠，春寒野陰風景暮。
蓬萊織女廻雲車，指點虛無是征路。
自是君身有仙骨，世人那得知其故。
惜君只欲苦死留，富貴何如草頭露。
蔡侯靜者意有餘，清夜置酒臨前除。
罷琴惆悵月照席，幾歲寄我空中書？
南尋禹穴見李白，道甫問信今何如？

0120 鄭駙馬宅宴洞中

主家陰洞細煙霧，留客夏簟清琅玕。
春酒盃濃琥珀薄，冰漿椀碧馬腦寒。
悞疑茅堂過江麓，已入風磴霾雲端。
自是秦樓壓鄭谷，時聞雜佩聲珊珊。

0126 贈特進汝陽王二十二韻

特進羣公表，天人夙德升。
霜蹄千里駿，風翮九霄鵬。
服禮求毫髮，惟忠忘寢興。
聖情常有眷，朝退若無憑。
仙醴來浮蟻，奇毛或賜鷹。
清關塵不雜，中使日相乘。
晚節嬉遊簡，平居孝義稱。
自多親棣萼，誰敢問山陵。
學業醇儒富，辭華哲匠能。
筆飛鸞聳立，章罷鳳騫騰。
精理通談笑，忘形向友朋。
寸長堪繾綣，一諾豈驕矜。
已忝歸曹植，何知對李膺。
招要恩屢至，崇重力難勝。
披霧初歡夕，高秋爽氣澄。
樽罍臨極浦，鳧鴈宿張燈。
花月窮遊宴，炎天避鬱蒸。
硯寒金井水，簷動玉壺冰。
瓢飲唯三逕，巖栖在百層。
且持蠡測海，況挹酒如澠。
鴻寶寧全祕，丹梯庶可凌。
淮王門有客，終不媿孫登。

0136 飲中八仙歌

知章騎馬似乘船，眼花落井水底眠。
汝陽三斗始朝天，道逢麴車口流涎，
恨不移封向酒泉。
左相日興費萬錢，飲如長鯨吸百川，
銜盃樂聖稱避賢。
宗之蕭灑美少年，舉觴白眼望青天，
皎如玉樹臨風前。
蘇晉長齋繡佛前，醉中往往愛逃禪。
李白一斗詩百篇，長安市上酒家眠，
天子呼來不上船，自稱臣是酒中仙。
張旭三盃草聖傳，脫帽露頂王公前，
揮毫落紙如雲煙。
焦遂五斗方卓然，高談雄辯驚四筵。

0144 今夕行

今夕何夕歲云徂，更長燭明不可孤。
咸陽客舍一事無，相與博塞為歡娛。
馮陵大叫呼五白，袒跣不肯成梟盧。
英雄有時亦如此，邂逅豈即非良圖。
君莫笑劉毅從來布衣願，家無儋石輸百萬。

0148 贈比部蕭郎中十兄[甫從姑子也]

有美生人傑，由來積德門。
漢朝丞相系，梁日帝王孫。
蘊藉為郎久，魁梧秉哲尊。
詞華傾後輩，風雅藹孤騫。
宅相榮姻戚，兒童惠討論。
見知真自幼，謀拙媿諸昆。
漂蕩雲天闊，沈埋日月奔。
致君時已晚，懷古意空存。
中散山陽鍛，愚公野谷村。
寧紆長者轍，歸老任乾坤。

0152 故武衛將軍挽謌三首

嚴警當寒夜，前軍落大星。
壯夫思敢決，哀詔惜精靈。
王者今無戰，書生已勒銘。
封侯意踈闊，編簡為誰青。

其二

舞劍過人絕，鳴弓射獸能。
銛鋒行愜順，猛噬失蹻騰。
赤羽千夫膳，黃河十月冰。
橫行沙漠外，神速至今稱。

其三

哀挽青門去，新阡絳水遙。
路人紛雨泣，天意颯風飈。
部曲精仍銳，匈奴氣不驕。
無由覩雄略，大樹日蕭蕭。

0161 奉寄河南韋尹丈人[甫敝廬在偃師，承韋公頻有訪問，故有下句]

有客傳河尹，逢人問孔融。
青囊仍隱逸，章甫尚西東。
鼎食為門戶，詞場繼《國風》。
尊榮瞻地絕，踈放憶途窮。
濁酒尋陶令，丹砂訪葛洪。
江湖漂短褐，霜雪滿飛蓬。
牢落乾坤大，周流道術空。
謬慙知薊子，真怯笑揚雄。
盤錯神明懼，謳謌德義豐。
尸鄉餘土室，難說祝雞翁。

0167 高都護驄馬行

安西都護胡青驄，聲價歘然來向東。
此馬臨陣久無敵，與人一心成大功。
功成惠養隨所致，飄飄遠自流沙至。
雄姿未受伏櫪恩，猛氣猶思戰場利。
腕促蹄高如踣鐵，交河幾蹴曾冰裂。
五花散作雲滿身，萬里方看汗流血。
長安壯兒不敢騎，走過掣電傾城知。
青絲絡頭為君老，何由卻出橫門道。

0173 冬日洛城北謁玄元皇帝廟[廟有吳道子畫《五聖圖》]

配極玄都閟，憑高禁禦長。
守祧嚴具禮，掌節鎮非常。
碧瓦初寒外，金莖一氣旁。
山河扶繡戶，日月近雕梁。
仙李盤根大，猗蘭奕葉光。
世家遺舊史，道德付今王。
畫手看前輩，吳生遠擅場。
森羅移地軸，妙絕動宮牆。
五聖聯龍袞，千官列鴈行。
冕旒俱秀發，旌旆盡飛揚。
翠栢深留景，紅梨迥得霜。
風箏吹玉柱，露井凍銀牀。
身退卑周室，經傳拱漢皇。
谷神如不死，養拙更何鄉。

0184 行次昭陵

舊俗疲庸主，羣雄問獨夫。
讖歸龍鳳質，威定虎狼都。
天屬尊堯典，神功協禹謨。
風雲隨絕足，日月繼高衢。
文物多師古，朝廷半老儒。
直詞寧戮辱，賢路不崎嶇。
往者災猶降，蒼生喘未蘇。
指麾安率土，盪滌撫洪鑪。
壯士悲陵邑，幽人拜鼎湖。
玉衣晨自舉，鐵馬汗常趨。
松栢瞻虛殿，塵沙立暝途。
寂寥開國日，流恨滿山隅。

0199 重經昭陵

草昧英雄起，謳謌歷數歸。
風塵三尺劍，社稷一戎衣。
翼亮貞文德，丕承戢武威。
聖圖天廣大，宗祀日光輝。
陵寢盤空曲，熊羆守翠微。
再窺松栢路，還見五雲飛。

0204 贈翰林張四學士

翰林逼華蓋，鯨力破滄溟。
天上張公子，宮中漢客星。
賦詩拾翠殿，佐酒望雲亭。
紫誥仍兼綰，黃麻似六經。
內分金帶赤，恩與荔枝青。
無復隨高鳳，空餘泣聚螢。
此生任春草，垂老獨漂萍。
儻憶山陽會，悲謌在一聽！

0209 贈韋左丞丈濟

左轄頻虛位，今年得舊儒。
相門韋氏在，經術漢臣須。
時議歸前烈，天倫恨莫俱。
鴒原荒宿草，鳳沼接亨衢。
有客雖安命，衰容豈壯夫。
家人憂几杖，甲子混泥途。
不謂矜餘力，還來謁大巫。
歲寒仍顧遇，日暮且踟蹰。
老驥思千里，飢鷹待一呼。
君能微感激，亦足慰榛蕪。

0214 樂遊園歌[晦日賀蘭楊長史筵醉中歌]

樂遊古園崒森爽，煙緜碧草萋萋長。
公子華筵勢最高，秦川對酒平如掌。
長生木瓢示真率，更調鞍馬狂歡賞。
青春波浪芙蓉園，白日雷霆夾城仗。
閶闔晴開詄蕩蕩，曲江翠幕排銀牓。
拂水低徊舞袖翻，緣雲清切歌聲上。
卻憶年年人醉時，只今未醉已先悲。
數莖白髮那拋得，百罰深杯亦不辭。
聖朝已知賤士醜，一物自荷皇天慈。
此身飲罷無歸處，獨立蒼茫自詠詩。

0223 病後過王倚飲贈歌

麟角鳳觜世莫識，煎膠續弦奇自見。
尚看王生抱此懷，在於甫也何由羨。
且遇王生慰疇昔，素知賤子甘貧賤。
酷見凍餒不足恥，多病沉年苦無健。
王生怪我顏色惡，答云伏枕艱難徧。
瘧癘三秋孰可忍，寒熱百日相交戰。
頭白眼暗坐有胝，肉黃皮皺命如綫。
惟生哀我未平復，為我力致美肴膳。
遣人向市賒香粳，喚婦出房親自饌。
長安冬葅酸且綠，金城土酥淨如練。
兼求畜豪且割鮮，密沽斗酒諧終宴。
故人情義晚誰似，令我手脚輕欲旋。
老馬為駒信不虛，當時得意況深眷。
但使殘年飽喫飯，只願無事長相見。

0229 兵車行

車轔轔，馬蕭蕭，行人弓箭各在腰。
耶娘妻子走相送，塵埃不見咸陽橋。
牽衣頓足攔道哭，哭聲直上干雲霄！
道傍過者問行人，行人但云點行頻。
或從十五北防河，便至四十西營田。
去時里正與裹頭，歸來頭白還戍邊！
邊庭流血成海水，武皇開邊意未已！
君不聞漢家山東二百州，千村萬落生荆杞。
縱有健婦把鋤犂，禾生隴畝無東西。
況復秦兵耐苦戰，被驅不異犬與雞。
長者雖有問，役夫敢伸恨？
且如今年冬，未休關西卒。
縣官急索租，租稅從何出？
信知生男惡，反是生女好；
生女猶是嫁比鄰，生男埋沒隨百草！
君不見青海頭，古來白骨無人收。
新鬼煩寃舊鬼哭，天陰雨濕聲啾啾！

0241 前出塞九首

戚戚去故里，悠悠赴交河。
公家有程期，亡命嬰禍羅。
君已富土境，開邊一何多。
弃絕父母恩，吞聲行負戈。

其二

出門日已遠，不受徒旅欺。
骨肉恩豈斷，男兒死無時。
走馬脫轡頭，手中挑青絲。
捷下萬仞岡，俯身試搴旗。

其三

磨刀嗚咽水，水赤刃傷手。
欲輕腸斷聲，心緒亂已久。
丈夫誓許國，憤惋復何有。
功名圖騏驎，戰骨當速朽。

其四

送徒既有長，遠戍亦有身。
生死向前去，不勞吏怒嗔。
路逢相識人，附書與六親。
哀哉兩決絕，不復同苦辛。

其五

迢迢萬餘里，領我赴三軍。
軍中異苦樂，主將寧盡聞。
隔河見胡騎，倐忽數百羣。
我始為奴僕，幾時樹功勳。

其六

挽弓當挽強，用箭當用長。
射人先射馬，擒寇先擒王。
殺人亦有限，列國自有疆。
茍能制侵陵，豈在多殺傷！

其七

驅馬天雨雪，軍行入高山。
逕危抱寒石，指落曾冰間。
已去漢月遠，何時築城還。
浮雲暮南征，可望不可攀。

其八

單于寇我壘，百里風塵昬。
雄劍四五動，彼軍為我奔。
虜其名王歸，繫頸授轅門。
潛身備行列，一勝何足論。

其九

從軍十年餘，能無分寸功。
眾人貴苟得，欲語羞雷同。
中原有鬬爭，況在狄與戎。
丈夫四方志，安可辭固窮。

0262 投簡咸華兩縣諸子

赤縣官曹擁材傑，軟裘快馬當冰雪。
長安苦寒誰獨悲，杜陵野老骨欲折。
南山豆苗早荒穢，青門瓜地新凍裂。
鄉里兒童項領成，朝廷故舊禮數絕。
自然棄擲與時異，況乃踈頑臨事拙。
飢臥動即向一旬，弊衣何啻聯百結。
君不見空牆日色晚，此老無聲淚垂血。

0266 杜位宅守歲

守歲阿戎家，椒盤已頌花。
盍簪喧櫪馬，列炬散林鴉。
四十明朝過，飛騰暮景斜。
誰能更拘束，爛醉是生涯。

0271 玄都壇歌寄元逸人

故人昔隱東蒙峯，已佩含景蒼精龍。
故人今居子午谷，獨在陰崖結茅屋。
屋前太古玄都壇，青石漠漠常風寒。
子規夜啼山竹裂，王母晝下雲旗翻。
知君此計誠長往，芝草琅玕日應長。
鐵鏁高垂不可攀，致身福地何蕭爽。

0276 奉贈韋左丞丈二十二韻

紈袴不餓死，儒冠多誤身。
丈人試靜聽，賤子請具陳。
甫昔少年日，早充觀國賓。
讀書破萬卷，下筆如有神。
賦料揚雄敵，詩看子建親。
李邕求識面，王翰願卜鄰。
自謂頗挺出，立登要路津。
致君堯舜上，再使風俗淳。
此意竟蕭條，行謌非隱淪。
騎驢三十載，旅食京華春。
朝扣富兒門，暮隨肥馬塵。
殘盃與冷炙，到處潛悲辛。
主上頃見徵，欻然欲求伸。
青冥卻垂翅，蹭蹬無縱鱗。
甚媿丈人厚，甚知丈人真。
每於百寮上，猥誦佳句新。
竊効貢公喜，難甘原憲貧。
焉能心怏怏，秖是走踆踆。
今欲東入海，即將西去秦。
尚憐終南山，廻首清渭濱。
常擬報一飯，況懷辭大臣。
白鷗沒浩蕩，萬里誰能馴？0288 奉留贈集賢院崔于二學士[國輔、休烈]

昭代將垂白，途窮乃呌閽。
氣衝星象表，詞感帝王尊。
天老書題目，春官驗討論。
倚風遺鶂路，隨水到龍門。
竟與蛟螭雜，寧無鷰雀喧。
青冥猶契闊，陵厲不飛飜。
儒術誠難起，家聲庶已存。
故山多藥物，勝㮣憶桃源。
欲整還鄉斾，長懷禁掖垣。
謬稱三賦在，難述二公恩。0295 同諸公登慈恩寺塔[時高適、薛據先有此作]

高標跨蒼穹，烈風無時休。
自非曠士懷，登茲翻百憂。
方知象教力，足可追冥搜。
仰穿龍虵窟，始出枝撑幽。
七星在北戶，河漢聲西流。
羲和鞭白日，少昊行清秋。
秦山忽破碎，涇渭不可求。
俯視但一氣，焉能辨皇州。
廻首叫虞舜，蒼梧雲正愁。
惜哉瑤池飲，日晏崑崙丘。
黃鵠去不息，哀鳴何所投。
君看隨陽雁，各有稻粱謀。0305 曲江三章章五句

曲江蕭條秋氣高。
菱荷枯折隨風濤，游子空嗟垂二毛。
白石素沙亦相蕩，哀鴻獨叫求其曹。

其二

即事非今亦非古。
長歌激越梢林莽，比屋豪華固難數。
吾人甘作心似灰，弟姪何傷淚如雨。

其三

自斷此生休問天。
杜曲幸有桑麻田，故將移住南山邊。
短衣匹馬隨李廣，看射猛虎終殘年。0311 敬贈鄭諫議十韻

諫官非不達，詩義早知名。
破的由來事，先鋒孰敢爭。
思飄雲物外，律中鬼神驚。
毫髮無遺恨，波瀾獨老成。
野人寧得所，天意薄浮生。
多病休儒服，冥搜信客旌。
築居仙縹緲，旅食歲崢嶸。
使者求顏闔，諸公厭禰衡。
將期一諾重，欻使寸心傾。
君見途窮哭，宜憂阮步兵。0317 貧交行

翻手作雲覆手雨，紛紛輕薄何須數。
君不見管鮑貧時交，此道今人棄如土。0319 白絲行

繰絲須長不須白，越羅蜀錦金粟尺。
象床玉手亂殷紅，萬草千花動凝碧。
已悲素質隨時染，裂下鳴機色相射。
美人細意熨帖平，裁縫滅盡針線跡。
春天衣著為君舞，蛺蝶飛來黃鸝語。
落絮遊絲亦有情，隨風照日宜輕舉。
香汗清塵污顏色，開新合故置何許。
君不見才士汲引難，恐懼弃捐忍羈旅。0326 送韋書記赴安西

夫子欻通貴，雲泥相望懸。
白頭無籍在，朱紱有哀憐。
書記赴三捷，公車留二年。
欲浮江海去，此別意蒼然。0328 奉贈鮮于京兆二十韻

王國稱多士，賢良復幾人。
異才應閒出，爽氣必殊倫。
始見張京兆，宜居漢近臣。
驊騮開道路，鵰鶚離風塵。
侯伯知何筭，文章實致身。
奮飛超等級，容易失沉淪。
脫略磻溪釣，操持郢匠斤。
雲霄今已逼，台衮更誰親。
鳳穴鶵皆好，龍門客又新。
義聲紛感激，敗績自逡巡。
途遠欲何向，天高難重陳。
學詩猶孺子，鄉賦忝嘉賓。
不得同晁錯，吁嗟後郄詵。
計踈疑翰墨，時過憶松筠。
獻納紆皇眷，中閒謁紫宸。
且隨諸彥集，方覬薄才伸。
破膽遭前政，陰謀獨秉鈞。
微生霑忌刻，萬事益酸辛。
交合丹青地，恩傾雨露辰。
有儒愁餓死，早晚報平津。0338 石硯詩[時高適、薛據先有此作]

平公今詩伯，秀發吾所羨。
奉使三峽中，長嘯得石硯。
巨璞禹鑿餘，異狀君獨見。
其滑乃波濤，其光或雷電。
聯坳各盡墨，多水遞隱見。
揮灑容數人，十手可對面。
比公頭上冠，正質未為賤。
當公賦佳句，況得終清宴。
公含起草姿，不遠明光殿。
致于丹青地，知汝隨顧眄。0342 麗人行

三月三日天氣新，長安水邊多麗人。
態濃意遠淑且真，肌理細膩骨肉勻。
繡羅衣裳照暮春，蹙金孔雀銀麒麟。
頭上何所有？翠為㔩葉垂鬢脣。
背後何所見？珠壓腰衱穩稱身。
就中雲幕椒房親，賜名大國虢與秦。
紫駞之峯出翠釜，水精之盤行素鱗。
犀筯厭飫久未下，鸞刀縷切空紛綸。
黃門飛鞚不動塵，御厨絡繹送八珍。
簫鼓哀吟感鬼神，賓從雜遝實要津。
後來鞍馬何逡巡，當軒下馬入錦茵。
楊花雪落覆白蘋，青鳥飛去銜紅巾。
炙手可熱勢絕倫，慎莫近前丞相嗔。0353 虢國夫人

虢國夫人承主恩，平明騎馬入宮門。
卻嫌脂粉涴顏色，淡掃蛾眉朝至尊。0356 陪鄭廣文遊何將軍山林十首

不識南塘路，今知第五橋。
名園依綠水，野竹上青霄。
谷口舊相得，濠梁同見招。
平生為幽興，未惜馬蹄遙。

其二

百頃風潭上，千章夏木清。
卑枝低結子，接葉暗巢鸎。
鮮鯽銀絲鱠，香芹碧澗羹。
翻疑柂樓底，晚飯越中行。

其三

萬里戎王子，何年別月支。
異花開絕域，滋蔓匝清池。
漢使徒空到，神農竟不知。
露翻兼雨打，開拆漸離披。

其四

旁舍連高竹，踈籬帶晚花。
碾渦深沒馬，藤蔓曲藏虵。
詞賦工無益，山林跡未賒。
盡拈書籍賣，來問爾東家。

其五

剩水滄江破，殘山碣石開。
綠垂風折笋，紅綻雨肥梅。
銀甲彈箏用，金魚換酒來。
興移無洒埽，隨意坐莓苔。

其六

風磴吹陰雪，雲門吼瀑泉。
酒醒思臥簟，衣冷得裝綿。
野老來看客，河魚不取錢。
秖疑淳朴處，自有一山川。

其七

棘樹寒雲色，茵蔯春藕香。
脆添生菜美，陰益食單涼。
野鶴清晨出，山精白日藏。
石林蟠水府，百里獨蒼蒼。

其八

憶過楊柳渚，走馬定昆池。
醉把青荷葉，狂遺白接䍦。
刺船思郢客，解水乞吳兒。
坐對秦山晚，江湖興頗隨。

其九

床上書連屋，階前樹拂雲。
將軍不好武，稚子總能文。
醒酒微風入，聽詩靜夜分。
絺衣挂蘿薜，涼月白紛紛。

其十

幽意忽不愜，歸期無奈何。
出門流水住，廻首白雲多。
自笑燈前舞，誰憐醉後歌。
秖應與朋好，風雨亦來過。0388 送高三十五書記

崆峒小麥熟，且願休王師。
請公問主將，焉用窮荒為？
飢鷹未飽肉，側翅隨人飛。
高生跨鞍馬，有似幽并兒。
脫身簿尉中，始與捶楚辭。
借問今何官，觸熱向武威？
荅云一書記，所媿國士知。
人實不易知，更須慎其儀。
十年出幕府，自可持旌麾。
此行既特達，足以慰所思。
男兒功名遂，亦在老大時。
常恨結驩淺，各在天一涯。
又如參與商，慘慘中腸悲。
驚風吹鴻鵠，不得相追隨。
黃塵翳沙漠，念子何當歸？
邊城有餘力，早寄從軍詩。0396 九日曲江

綴席茱萸好，浮舟菡萏衰。
百年秋已半，九日意兼悲。
江水清源曲，荆門此路疑。
晚來高興盡，搖蕩菊花期。

0400 贈陳二補闕

世儒多汩沒，夫子獨聲名。
獻納開東觀，君王問長卿。
皂鵰寒始急，天馬老能行。
自到青冥裏，休看白髮生。

0403 送張二十參軍赴蜀州，因呈楊五侍御

好去張公子，通家別恨添。
兩行秦樹直，萬點蜀山尖。
御史新驄馬，參軍舊紫髯。
皇華吾善處，於汝定無嫌。

0406 寄高三十五書記

歎惜高生老，新詩日又多。
美名人不及，佳句法如何。
主將收才子，崆峒足凱歌。
聞君已朱紱，且得慰蹉𧿶。

0409 醉時歌[贈廣文館博士鄭虔]

諸公衮衮登臺省，廣文先生官獨冷。
甲第紛紛厭粱肉，廣文先生飯不足。
先生有道出羲皇，先生有才過屈宋。
德尊一代常坎軻，名垂萬古知何用。
杜陵野客人更嗤，被褐短窄鬢如絲。
日糴太倉五升米，時赴鄭老同襟期。
得錢即相覔，沽酒不復疑。
忘形到爾汝，痛飲真吾師。
清夜沉沉動春酌，燈前細雨簷花落。
但覺高歌有鬼神，焉知餓死填溝壑。
相如逸才親滌器，子雲識字終投閣。
先生早賦《歸去來》，石田茅屋荒蒼苔。
儒術於我何有哉？孔丘盜跖俱塵埃。
不須聞此意慘愴，生前相遇且銜盃。

0419 重過何氏五首

其一

問訊東橋竹，將軍有報書。
倒衣還命駕，高枕乃吾廬。
花妥鸎捎蝶，溪喧獺趁魚。
重來休沐地，真作野人居。

其二

山雨樽仍在，沙沉榻未移。
犬迎曾宿客，鴉護落巢兒。
雲薄翠微寺，天清皇子陂。
向來幽興極，步屣過東籬。

其三

落日平臺上，春風啜茗時。
石欄斜點筆，桐葉坐題詩。
翡翠鳴衣桁，蜻蜓立釣絲。
自今幽興熟，來往亦無期。

其四

頗怪朝參懶，應耽野趣長。
雨拋金鎖甲，苔臥綠沈槍。
手自移蒲柳，家纔足稻粱。
看君用幽意，白日到羲皇。

其五

到此應常宿，相留可判年。
蹉跎暮容色，悵望好林泉。
何日霑微祿，歸山買薄田。
斯遊恐不遂，把酒意茫然。

0434 城西陂泛舟

青蛾皓齒在樓船，橫笛短簫悲遠天。
春風自信牙檣動，遲日徐看錦纜牽。
魚吹細浪搖歌扇，鷰蹴飛花落舞筵。
不有小舟能盪槳，百壺那送酒如泉。

0438 陪諸貴公子丈八溝携妓納涼，晚際遇雨二首

其一

落日放舡好，輕風生浪遲。
竹深留客處，荷淨納涼時。
公子調冰水，佳人雪藕絲。
片雲頭上黑，應是雨催詩。

其二

雨來霑席上，風急打舡頭。
越女紅裙濕，燕姬翠黛愁。
纜侵隄柳繫，幔卷浪花浮。
歸路翻蕭颯，陂塘五月秋。

0443 渼陂行

岑參兄弟皆好奇，携我遠來游渼陂。
天地黤慘忽異色，波濤萬頃堆瑠璃。
瑠璃漫汗泛舟入，事殊興極憂思集。
鼉作鯨吞不復知，惡風白浪何嗟及。
主人錦帆相為開，舟子喜甚無氛埃。
鳧鷖散亂棹謳發，絲管啁啾空翠來。
沈竿續蔓深莫測，菱葉荷花靜如拭。
宛在中流渤澥清，下歸無極終南黑。
半陂已南純浸山，動影裊窕冲融閒。
舩舷暝戞雲際寺，水面月出藍田關。
此時驪龍亦吐珠，馮夷擊鼓羣龍趨。
湘妃漢女出歌舞，金支翠旗光有無。
咫尺但愁雷雨至，蒼茫不曉神靈意。
少壯幾時奈老何，向來哀樂何其多。

0452 與鄠縣源大少府宴渼陂[得寒字]

應為西陂好，金錢罄一餐。
飯抄雲子白，瓜嚼水精寒。
無計廻舡下，空愁避酒難。
主人情爛熳，持荅翠琅玕。0456 渼陂西南臺

高臺面蒼陂，六月風日冷。
蒹葭離披去，天水相與永。
懷新目似擊，接要心已領。
仿像識鮫人，空蒙辨魚艇。
錯磨終南翠，顛倒白閣影。
𡺚崒增光輝，乘陵惜俄頃。
勞生愧嚴鄭，外物慕張邴。
世復輕驊騮，吾甘雜鼃黽。
知歸俗可忽，取適事莫竝。
身退豈待官，老來苦便靜。
況資菱芡足，庶結茅茨迥。
從此具扁舟，彌年逐清景。

0462 夏日李公見訪

遠林暑氣薄，公子過我遊。
貧居類村塢，僻近城南樓。
傍舍頗淳朴，所須亦易求。
隔屋喚西家，借問有酒不？
墻頭過濁醪，展席俯長流。
清風左右至，客意已驚秋。
巢多眾鳥鬬，葉密鳴蟬稠。
苦遭此物聒，孰謂吾廬幽。
水花晚色靜，庶足充淹留。
預恐罇中盡，更起為君謀。

﻿0465 秋雨歎三首

其一

雨中百草秋爛死，堦下決明顏色鮮。
著葉滿枝翠羽蓋，開花無數黃金錢。
涼風蕭蕭吹汝急，恐汝後時難獨立。
堂上書生空白頭，臨風三嗅馨香泣。

其二

闌風長雨秋紛紛，四海八荒同一雲。
去馬來牛不復辯，濁涇清渭何當分。
禾頭生耳黍穗黑，農夫田父無消息。
城中斗米換衾裯，相許寧論兩相直。

其三

長安布衣誰比數，反鏁衡門守環堵。
老夫不出長蓬蒿，稚子無憂走風雨。
雨聲颼颼催早寒，胡鴈翅濕高飛難。
秋來未曾見白日，泥污后土何時乾？

0476 苦雨奉寄隴西公兼呈王徵士[隴西公，即漢中王瑀。徵士，琅邪王澈]

今秋乃淫雨，仲月來寒風。
羣木水光下，萬家雲氣中。
所思礙行潦，九里信不通。
悄悄素滻路，迢迢天漢東。
願騰六尺馬，背若孤征鴻。
劃見公子面，超然懽笑同。
奮飛既胡越，局促傷樊籠。
一飯四五起，憑軒心力窮。
嘉蔬沒溷濁，時菊碎榛叢。
鷹隼亦屈猛，烏鳶何所蒙。
式瞻北鄰居，取適南巷翁。
挂席釣川漲，焉知清興終。

0481 送裴二虬作尉永嘉

孤嶼亭何處，天涯水氣中。
故人官就此，絕境興誰同。
隱吏逢梅福，遊山憶謝公。
扁舟吾已具，把釣待秋風。

﻿0484 九日寄岑參

出門復入門，雨脚但如舊。
所向泥活活，思君令人瘦。
沉吟坐西軒，飲食錯昬晝。
寸步曲江頭，難為一相就。
吁嗟乎蒼生，稼穡不可救。
安得誅雲師，疇能補天漏？
大明韜日月，曠野號禽獸。
君子強逶迤，小人困馳驟。
維南有崇山，恐與川浸溜。
是節東籬菊，紛披為誰秀？
岑生多新詩，性亦嗜醇酎。
采采黃金花，何由滿衣袖？

﻿0490 歎庭前甘菊花

簷前甘菊移時晚，青蘂重陽不堪摘。
明日蕭條醉盡醒，殘花爛漫開何益。
籬邊野外多眾芳，采擷細瑣升中堂。
念茲空長大枝葉，結根失所埋風霜。

0494 承沈八丈東美除膳部員外，阻雨未遂馳賀，奉寄此詩

今日西京掾，多除南省郎。
通家惟沈氏，謁帝似馮唐。
詩律羣公問，儒門舊史長。
清秋便寓直，列宿頓輝光。
未暇申宴慰，含情空激揚。
司存何所比，膳部默悽傷。
貧賤人事略，經過霖潦妨。
禮同諸父長，恩豈布衣忘。
天路牽騏驥，雲臺引棟梁。
徒懷貢公喜，颯颯鬢毛蒼。

0499 崔駙馬山亭宴集

蕭史幽棲地，林間踏鳳毛。
洑流何處入，亂石閉門高。
客醉揮金椀，詩成得繡袍。
清秋多宴會，終日困香醪。

0501 示從孫濟

平明跨驢出，未知適誰門。
權門多噂𠴲，且復尋諸孫。
諸孫貧無事，宅舍如荒村。
堂前自生竹，堂後自生萱。
萱草秋已死，竹枝霜不蕃。
淘米少汲水，汲多井水渾。
刈葵莫放手，放手傷葵根。
阿翁懶惰久，覺兒行步奔。
所來為宗族，亦不為盤飱。
小人利口實，薄俗難可論。
勿受外嫌猜，同姓古所敦。

﻿0506 奉贈太常張卿垍二十韻

方丈三韓外，崑崙萬國西。
建標天地闊，詣絕古今迷。
氣得神仙迥，恩承雨露低。
相門清議眾，儒術大名齊。
軒冕羅天闕，琳琅識介珪。
伶官詩必誦，夔樂典猶稽。
健筆凌鸚鵡，銛鋒瑩鸊鵜。
友于皆挺拔，公望各端倪。
通籍踰青瑣，亨衢照紫泥。
靈虬傳夕箭，歸馬散霜蹄。
能事聞重譯，嘉謩及遠黎。
弼諧方一展，班序更何躋。
適越空顛躓，遊梁竟慘悽。
謬知終畫虎，微分是䤈雞。
萍泛無休日，桃陰想舊蹊。
吹噓人所羨，騰躍事仍暌。
碧海真難涉，青雲不可梯。
顧深慙鍛鍊，才小辱提携。
檻束哀猿巧，枝驚夜鵲棲。
幾時陪羽獵，應指釣璜溪。

0515 橋陵詩三十韻因呈縣內諸官

先帝昔晏駕，茲山朝百靈。
崇岡擁象設，沃野開天庭。
即事壯重險，論功超五丁。
坡陁因厚地，卻略羅峻屏。
雲闕虛冉冉，風松肅泠泠。
石門霜露白，玉殿莓苔青。
宮女曉知曙，祠官朝見星。
空梁簇畫戟，陰井敲銅瓶。
中使日夜繼，惟王心不寧。
豈徒䘏備享，尚謂求無形。
孝理敦國政，神凝推道經。
瑞芝產廟柱，好鳥鳴巖扃。
高岳前嵂崒，洪河左瀅濴。
金城蓄峻趾，沙菀交迴汀。
永與奧區固，川原紛眇冥。
居然赤縣立，臺榭爭岧亭。
官屬果稱是，聲華真可聽。
王劉美竹潤，裴李春蘭馨。
鄭氏才振古，啖侯筆不停。
遣詞必中律，利物常發硎。
綺繡相展轉，琳琅愈青熒。
側聞魯恭化，秉德崔瑗銘。
太史候鳬影，王喬隨鶴翎。
朝儀限霄漢，客思迴林坰。
轗軻辭下杜，飄颻陵濁涇。
諸生舊短褐，旅泛一浮萍。
荒歲兒女瘦，暮途涕泗零。
主人念老馬，廨署容秋螢。
流寓理豈愜，窮愁醉未醒。
何當擺俗累，浩蕩乘滄溟。

0527 奉先劉少府新畫山水障歌

堂上不合生楓樹，怪底江山起煙霧。
聞君掃卻赤縣圖，乘興遣畫滄洲趣。
畫師亦無數，好手不可遇。
對此融心神，知君重毫素。
豈但祁岳與鄭虔，筆迹遠過楊契丹。
得非玄圃裂？無乃瀟湘飜？
悄然坐我天姥下，耳邊已似聞清猨。
反思前夜風雨急，乃是蒲城鬼神入。
元氣淋漓障猶濕，真宰上訴天應泣。
野亭春還雜花遠，漁翁暝踏孤舟立。
滄浪水深青冥闊，欹岸側島秋毫末。
不見湘妃鼓瑟時，至今班竹臨江活。
劉侯天機精，愛畫入骨髓。
自有兩兒郎，揮灑亦莫比。
大兒聰明到，能添老樹巔崖裏。
小兒心孔開，貌得山僧及童子。
若耶溪，雲門寺，
吾獨胡為在泥滓？青鞋布襪從此始！

0536 贈獻納使起居田舍人[澄]

獻納司存雨露邊，地分清切任才賢。
舍人退食收封事，宮女開函近御筵。
曉漏追趨青瑣闥，晴窻點檢白雲篇。
揚雄更有《河東賦》，唯待吹噓送上天。

0541 沙苑行

君不見左輔白沙如白水，繚以周牆百餘里。
龍媒昔是渥洼生，汗血今稱獻於此。
苑中騋牝三千匹，豐草青青寒不死。
食之豪健西域無，每歲攻駒冠邊鄙。
王有虎臣司苑門，入門天廐皆雲屯。
驌驦一骨獨當御，春秋二時歸至尊。
內外馬數將盈億，伏櫪在坰空大存。
逸羣絕足信殊傑，倜儻權奇難具論。
纍纍塠阜藏奔突，往往坡陀縱超越。
角壯飜同麋鹿游，浮深簸蕩黿鼉窟。
泉出巨魚長比人，丹砂作尾黃金鱗。
豈知異物同精氣，雖未成龍亦有神。

0549 天育驃騎歌

吾聞天子之馬走千里，今之畫圖無乃是。
是何意態雄且傑，駿尾蕭梢朔風起。
毛為綠縹兩耳黃，眼有紫焰雙瞳方。
矯矯龍性合變化，卓立天骨森開張。
伊昔太僕張景順，監牧攻駒閱清峻。
遂令大奴字天育，別養驥子憐神俊。
當時四十萬匹馬，張公歎其材盡下。
故獨寫真傳世人，見之座右久更新。
年多物化空形影，嗚呼健步無由騁。
如今豈無騕褭與驊騮，時無王良伯樂死即休。

0557 贈田九判官[梁丘]

崆峒使節上青霄，河隴降王款聖朝。
宛馬總肥春苜蓿，將軍只數漢嫖姚。
陳留阮瑀誰爭長，京兆田郎早見招。
麾下賴君才並入，獨能無意向漁樵。

0563 投贈哥舒開府翰二十韻

今代騏驎閣，何人第一功。
君王自神武，駕馭必英雄。
開府當朝傑，論兵邁古風。
先鋒百勝在，略地兩隅空。
青海無傳箭，天山早挂弓。
廉頗仍走敵，魏絳已和戎。
每惜河湟弃，新兼節制通。
智謀垂睿想，出入冠諸公。
日月低秦樹，乾坤繞漢宮。
胡人愁逐北，宛馬又從東。
受命邊沙遠，歸來御席同。
軒墀曾寵鶴，畋獵舊非熊。
茅土加名數，山河誓始終。
策行遺戰伐，契合動昭融。
勲業青冥上，交親氣槩中。
未為珠履客，已見白頭翁。
壯節初題柱，生涯獨轉蓬。
幾年春草歇，今日暮途窮。
軍事留孫楚，行閒識呂蒙。
防身一長劍，將欲倚崆峒。

0576 戲簡鄭廣文虔兼呈蘇司業源明

廣文到官舍，繫馬堂堦下。
醉則騎馬歸，頗遭官長罵。
垂名四十年，坐客寒無氊。
賴有蘇司業，時時與酒錢。

0581 上韋左相二十韻

鳳曆軒轅紀，龍飛四十春。
八荒開壽域，一氣轉洪鈞。
霖雨思賢佐，丹青憶老臣。
應圖求駿馬，驚代得騏驎。
沙汰江河濁，調和鼎鼐新。
韋賢初相漢，范叔已歸秦。
盛業今如此，傳經固絕倫。
豫樟深出地，滄海闊無津。
北斗司喉舌，東方領搢紳。
持衡留藻鑒，聽履上星辰。
獨步才超古，餘波德照鄰。
聰明過管輅，尺牘倒陳遵。
豈是池中物，由來席上珍。
廟堂知至理，風俗盡還淳。
才傑俱登用，愚蒙但隱淪。
長卿多病久，子夏索居頻。
廻首驅流俗，生涯似眾人。
巫咸不可問，鄒魯莫容身。
感激時將晚，蒼茫興有神。
為公歌此曲，涕淚在衣巾。

0592 夜聽許十誦詩愛而有作

許生五臺賓，業白出石壁。
余亦師粲可，身猶縳禪寂。
何階子方便，謬引為匹敵。
離索晚相逢，包蒙欣有擊。
誦詩渾遊衍，四座皆辟易。
應手看捶鈎，清心聽鳴鏑。
精微穿溟涬，飛動摧霹靂。
陶謝不枝梧，風騷共推激。
紫鸞自超詣，翠駮誰剪剔。
君意人莫知，人閒夜寥闃。

0598 醉歌行[別從姪勤落第歸]

陸機二十作《文賦》，汝更小年能綴文。
總角草書又神速，世上兒子徒紛紛。
驊騮作駒已汗血，鷙鳥舉翮連青雲。
詞源倒流三峽水，筆陣獨掃千人軍。
只今年纔十六七，射策君門期第一。
舊穿楊葉真自知，暫蹶霜蹄未為失。
偶然擢秀非難取，會是排風有毛質。
汝身已見唾成珠，汝伯何由髮如漆。
春光淡沲秦東亭，渚蒲牙白水荇青。
風吹客衣日杲杲，樹攪離思花冥冥。
酒盡沙頭雙玉瓶，眾賓皆醉我獨醒。
乃知貧賤別更苦，吞聲躑躅涕淚零。

0605 陪李金吾花下飲

勝地初相引，徐行得自娛。
見輕吹鳥毳，隨意數花鬚。
細草稱偏坐，香醪懶再沽。
醉歸應犯夜，可怕李金吾。

0608 驄馬行[太常梁卿勅賜馬也。李鄧公愛而有之，命甫製詩]

鄧公馬癖人共知，初得花驄大宛種。
夙昔傳聞思一見，牽來左右神皆竦。
雄姿逸態何崷崪，顧影驕嘶自矜寵。
隅目青熒夾鏡懸，肉𩦲碨礧連錢動。
朝來久試華軒下，未覺千金滿高價。
赤汗微生白雪毛，銀鞍卻覆香羅帕。
卿家舊賜公能取，天廐真龍此其亞。
晝洗須騰涇渭深，朝趨可刷幽并夜。
吾聞良驥老始成，此馬數年人更驚。
豈有四蹄疾於鳥，不與八駿俱先鳴。
時俗造次那得致，雲霧晦冥方降精。
近聞下詔喧都邑，肯使騏驎地上行？

0615 魏將軍歌

將軍昔著從事衫，鐵馬馳突重兩銜。
被堅執銳略西極，崑崙月窟東嶄巖。
君門羽林萬猛士，惡若哮虎子所監。
五年起家列霜戟，一日過海收風帆。
平生流輩徒蠢蠢，長安少年氣欲盡。
魏侯骨聳精爽緊，華嶽峯尖見秋隼。
星纏寶鉸金盤陀，夜騎天駟超天河。
攙搶熒惑不敢動，翠蕤雲旓相蕩摩。
吾為子起歌都護，酒闌插劍肝膽露，
鈎陳蒼蒼玄武暮。萬歲千秋奉明主，
臨江節士安足數。

0622 送蔡希鲁都尉還隴右因寄高三十五書記[時哥舒入奏勒蔡子先歸]

蔡子勇成癖，彎弓西射胡。
健兒寧鬬死，壯士耻為儒。
官是先鋒得，材緣挑戰須。
身輕一鳥過，槍急萬人呼。
雲幕隨開府，春城赴上都。
馬頭金匼帀，駝背錦糢糊。
咫尺雪山路，歸飛青海隅。
上公猶寵錫，突將且前驅。
漢使黃河遠，涼州白麥枯。
因君問消息，好在阮元瑜。

﻿0627 九日楊奉先會白水崔明府

今日潘懷縣，同時陸浚儀。
坐開桑落酒，來把菊花枝。
天宇清霜淨，公堂宿霧披。
晚酣留客舞，鳧舄共差池。

0631 白水明府舅宅喜雨[得過字]

吾舅政如此，古人誰復過。
碧山晴又濕，白水雨偏多。
精禱既不昧，歡娛將謂何？
湯年旱頗甚，今日醉絃歌。

0633 官定後戲贈[時免河西尉為右衛率府兵曹]

不作河西尉，淒涼為折腰。
老夫怕趨走，率府且逍遙。
耽酒須微祿，狂歌託聖朝。
故山歸興盡，廻首向風飇。

0636 後出塞五首

其一

男兒生世閒，及壯當封侯。
戰伐有功業，焉能守舊丘。
召募赴薊門，軍動不可留。
千金買馬鞭，百金裝刀頭。
閭里送我行，親戚擁道周。
班白居上列，酒酣進庶羞。
少年別有贈，含笑看吳鈎。

其二

朝進東門營，暮上河陽橋。
落日照大旗，馬鳴風蕭蕭。
平沙列萬幕，部伍各見招。
中天懸明月，令嚴夜寂寥。
悲笳數聲動，壯士慘不驕。
借問大將誰？恐是霍嫖姚。

其三

古人重守邊，今人重高勳。
豈知英雄主，出師亘長雲。
六合已一家，四夷且孤軍。
遂使貔虎士，奮身勇所聞。
拔劍擊大荒，日收胡馬群。
誓開玄冥北，持以奉吾君。

其四

獻凱日繼踵，兩蕃靜無虞。
漁陽豪俠地，擊鼓吹笙竽。
雲帆轉遼海，粳稻來東吳。
越羅與楚練，照耀輿臺軀。
主將位益崇，氣驕凌上都。
邊人不敢議，議者死路衢。

其五

我本良家子，出師亦多門。
將驕益愁思，身貴不足論。
躍馬二十年，恐辜明主恩。
坐見幽州騎，長驅河洛昬。
中夜閒道歸，故里但空村。
惡名倖脫免，窮老無兒孫。

0652 去矣行

君不見韝上鷹，一飽則飛掣。
焉能作堂上鷰，銜泥附炎熱。
野人曠蕩無靦顏，豈可久在王侯閒。
未試囊中飡玉法，明朝且入藍田山。

0656 奉同郭給事湯東靈湫作

東山氣濛鴻，宮殿居上頭。
君來必十月，樹羽臨九州。
陰火煮玉泉，噴薄漲巖幽。
有時浴赤日，光抱空中樓。
閬風入轍跡，廣原延冥搜。
沸天萬乘動，觀水百丈湫。
幽靈斯可佳，王命官屬休。
初聞龍用壯，擘石摧林丘。
中夜窟宅改，移因風雨秋。
倒懸瑤池影，屈注蒼江流。
味如甘露漿，揮弄滑且柔。
翠旗淡偃蹇，雲車紛少留。
簫鼓盪四溟，異香泱莽浮。
鮫人獻微綃，曾祝沉豪牛。
百祥奔盛明，古先莫能儔。
坡陁金蝦蟆，出見蓋有由。
至尊顧之笑，王母不遣收。
復歸虛無底，化作長黃虬。
飄飄青璅郎，文采珊瑚鈎。
浩歌淥水曲，清絕聽者愁。

0668 自京赴奉先縣詠懷五百字[天寶十四載十一月初作]

杜陵有布衣，老大意轉拙。許身一何愚，竊比稷與契。
居然成濩落，白首甘契闊。蓋棺事則已，此志常覬豁。
窮年憂黎元，嘆息腸內熱。取笑同學翁，浩謌彌激烈。
非無江海志，瀟洒送日月。生逢堯舜君，不忍便永訣。
當今廊廟具，構厦豈云缺？葵藿傾太陽，物性固莫奪。
顧惟螻蟻輩，但自求其穴。胡為慕大鯨，輒擬偃溟渤？
以茲悟生理，獨耻事干謁。兀兀遂至今，忍為塵埃沒。
終愧巢與由，未能易其節。沉飲聊自遣，放謌頗愁絕。

歲暮百草零，疾風高岡裂。天衢陰崢嶸，客子中夜發。
霜嚴衣帶斷，指直不得結。凌晨過驪山，御榻在嵽嵲。
蚩尤塞寒空，蹴踏崖谷滑。瑤池氣鬰律，羽林相摩戞。
君臣留懽娛，樂動殷膠葛。賜浴皆長纓，與宴非短褐。
彤廷所分帛，本自寒女出。鞭撻其夫家，聚斂貢城闕。
聖人筐篚恩，實欲邦國活。臣如忽至理，君豈棄此物？
多士盈朝廷，仁者宜戰慄。况聞內金盤，盡在衛霍室。
中堂舞神仙，煙霧蒙玉質。煖客貂鼠裘，悲管逐清瑟。
勸客駝蹄羹，霜橙壓香橘。朱門酒肉臭，路有凍死骨。
榮枯咫尺異，惆悵難再述。

北轅就涇渭，官渡又改轍。羣冰從西下，極目高崪兀。
疑是崆峒來，恐觸天柱折。河梁幸未拆，枝撐聲窸窣。
行旅相攀援，川廣不可越。老妻既異縣，十口隔風雪。
誰能久不顧？庶往共飢渴。入門聞號咷，幼子飢已卒。
吾寧捨一哀，里巷亦嗚咽。所愧為人父，無食致夭折。
豈知秋禾登，貧窶有倉卒。生常免租稅，名不隸征伐。
撫迹猶酸辛，平人固騷屑。默思失業徒，因念遠戍卒。
憂端齊終南，澒洞不可掇！

0695 蘇端薛復筵簡薛華醉歌

文章有神交有道，端復得之名譽早。
愛客滿堂盡豪翰，開筵上日思芳草。
安得健步移遠梅，亂插繁花向晴昊。
千里猶殘舊冰雪，百壺且試開懷抱。
垂老惡聞戰鼓悲，急觴為緩憂心擣。
少年努力縱談笑，看我形容已枯槁。
坐中薛華善醉歌，歌詞自作風格老。
近來海內為長句，汝與山東李白好。
何劉沈謝力未工，才兼鮑昭愁絕倒。
諸生頗盡新知樂，萬事終傷不自保。
氣酣日落西風來，願吹野水添金杯。
如澠之酒常快意，亦知窮愁安在哉？
忽憶雨時秋井塌，古人白骨生青苔， 
如何不飲令心哀！

0703 晦日尋崔戢李封

朝光入甕牖，尸寢驚弊裘。
起行視天宇，春氣漸和柔。
興來不暇懶，今晨梳我頭。
出門無所待，徒步覺自由。
杖藜復恣意，免值公與侯。
晚定崔李交，會心真罕儔。
每過得酒傾，二宅可淹留。
喜結仁里懽，況因令節求。
李生園欲荒，舊竹頗修修。
引客看掃除，隨時成獻酬。
崔侯初筵色，已畏空樽愁。
未知天下士，至性有此不？
草牙既青出，蜂聲亦暖遊。
思見農器陳，何當甲兵休。
上古葛天氏，不貽黃屋憂。
至今阮籍等，熟醉為身謀。
威鳳高其翔，長鯨吞九州。
地軸為之翻，百川皆亂流。
當歌欲一放，淚下恐莫收。
濁醪有妙理，庶用慰沉浮。

0710 送率府程錄事還鄉[程携酒饌相就取別]

鄙夫行衰謝，抱病昬妄集。
常時往還人，記一不識十。
程侯晚相遇，與語才傑立。
薰然耳目開，頗覺聰明入。
千載得鮑叔，末契有所及。
意鍾老栢青，義動修蛇蟄。
若人可數見，慰我垂白泣。
告別無淹晷，百憂復相襲。
內愧突不黔，庶羞以賙給。
素絲挈長魚，碧酒隨玉粒。
途窮見交態，世梗悲路澁。
東風吹春冰，泱莽后土濕。
念君惜羽翮，既飽更思戢。
莫作翻雲鶻，聞呼向禽急。

0715 白水縣崔少府十九翁高齋三十韻[天寶十五載五月作]

客從南縣來，浩蕩無與適。
旅食白日長，況當朱炎赫。
高齋坐林杪，信宿遊衍闃。
清晨陪躋攀，傲睨俯峭壁。
崇岡相枕帶，曠野懷咫尺。
始知賢主人，贈此遣愁寂。
危堦根青冥，曾冰生淅瀝。
上有無心雲，下有欲落石。
泉聲聞復息，動靜隨所擊。
鳥呼藏其身，有似懼彈射。
吏隱道情性，茲焉其窟宅。
白水見舅氏，諸公乃仙伯。
杖藜長松陰，作尉窮谷僻。
為我炊彫胡，逍遙展良覿。
坐久風頗愁，晚來山更碧。
相對十丈蛟，欻翻盤渦拆。
何得空裏雷，殷殷尋地脈。
煙氛藹𡺚崒，魍魎森慘戚。
崑崙崆峒顛，廻首如不隔。
前軒頹反照，巉絕華岳赤。
兵氣漲林巒，川光雜鋒鏑。
知是相公軍，鐵馬雲霧積。
玉觴淡無味，胡羯豈強敵。
長謌激屋梁，淚下流衽席。
人生半哀樂，天地有順逆。
慨彼萬國夫，休明備征狄。
猛將紛填委，廟謀蓄長策。
東郊何時開？帶甲且未釋。
欲告清宴罷，難拒幽明迫。
三歎酒食傍，何由似平昔？

0725 三川觀水漲二十韻[天寶十五年七月中避寇時作]

我經華原來，不復見平陸。
北上唯土山，連天走窮谷。
火雲無時出，飛電常在目。
自多窮岫雨，行潦相豗蹙。
蓊匌川氣黃，羣流會空曲。
清晨望高浪，忽謂陰崖踣。
恐泥竄蛟龍，登危聚麋鹿。
枯查卷拔樹，礧磈共充塞。
聲吹鬼神下，勢閱人代速。
不有萬穴歸，何以尊四瀆。
及觀泉源漲，反懼江海覆。
漂沙圻岸去，漱壑松柏禿。
乘陵破山門，廻斡裂地軸。
交洛赴洪河，及關豈信宿。
應沈數州沒，如聽萬室哭。
穢濁殊未清，風濤怒猶蓄。
何時通舟車？陰氣不黲黷。
浮生有蕩汩，吾道正羈束。
人寰難容身，石壁滑側足。
雲雷屯不已，艱險路更跼。
普天無川梁，欲濟願水縮。
因悲中林士，未脫眾魚腹。
舉頭向蒼天，安得騎鴻鵠？

0733 月夜

今夜鄜州月，閨中只獨看。
遙憐小兒女，未解憶長安。
香霧雲鬟濕，清輝玉臂寒。
何時倚虛幌，雙照淚痕乾。

0737 悲陳陶

孟冬十郡良家子，血作陳陶澤中水。
野曠天清無戰聲，四萬義軍同日死。
群胡歸來血洗箭，仍唱胡歌飲都市。
都人迴面向北啼，日夜更望官軍至。

0742 悲青坂

我軍青坂在東門，天寒飲馬太白窟。
黃頭奚兒日向西，數騎彎弓敢馳突。
山雪河氷野蕭飋，青是烽煙白人骨。
焉得附書與我軍，忍待明年莫倉卒。

0745 避地

避地歲時晚，竄身筋骨勞。
詩書遂牆壁，奴僕且旌旄。
行在僅聞信，此生隨所遭。
神堯舊天下，會見出腥臊。

0748 對雪

戰哭多新鬼，愁吟獨老翁。
亂雲低薄暮，急雪舞廻風。
瓢弃樽無綠，爐存火似紅。
數州消息斷，愁坐正書空。

0752 元日

近聞韋氏妹，迎在漢鍾離。
郎伯殊方鎮，京華舊國移。
春城廻北斗，郢樹發南枝。
不見朝正使，啼痕滿面垂。

0755 塞蘆子

五城何迢迢？迢迢隔河水。
邊兵盡東征，城內空荆杞。
思明割懷衛，秀巖西未已。
廻略大荒來，崤函蓋虛爾。
延州秦北戶，關防猶可倚。
焉得一萬人，疾驅塞蘆子。
岐有薛大夫，旁制山賊起。
近聞昆戎徒，為退三百里。
蘆關扼兩寇，深意實在此。
誰能叫帝𨵽，胡行速如鬼。

0760 哀江頭

少陵野老吞聲哭，春日潛行曲江曲。
江頭宮殿鏁千門，細柳新蒲為誰綠？
憶昔霓旌下南苑，苑中萬物生顏色。
昭陽殿裏第一人，同輦隨君侍君側。
輦前才人帶弓箭，白馬嚼齧黃金勒。
翻身向天仰射雲，一笑正墜雙飛翼。
明眸皓齒今何在？血污遊魂歸不得。
清渭東流劍閣深，去住彼此無消息！
人生有情淚沾臆，江水江花豈終極？
黃昬胡騎塵滿城，欲往城南忘南北！

0771 哀王孫

長安城頭頭白烏，夜飛延秋門上呼。
又向人家啄大屋，屋底達官走避胡。
金鞭斷折九馬死，骨肉不待同馳驅。
腰下寶玦青珊瑚，可憐王孫泣路隅。
問之不肯道姓名，但道困苦乞為奴。
已經百日竄荆棘，身上無有完肌膚。
高帝子孫盡高準，龍種自與常人殊。
豺狼在邑龍在野，王孫善保千金軀。
不敢長語臨交衢，且為王孫立斯須。
昨夜東風吹血腥，東來橐駝滿舊都。
朔方健兒好身手，昔何勇銳今何愚。
竊聞天子已傳位，聖德北服南單于。
花門剺面請雪恥，慎勿出口他人狙。
哀哉王孫慎勿踈，五陵佳氣無時無。

0779 春望

國破山河在，城春草木深。
感時花濺淚，恨別鳥驚心。
烽火連三月，家書抵萬金。
白頭搔更短，渾欲不勝簪。

﻿0783 得舍弟消息二首

其一

近有平陰信，遙憐舍弟存。
側身千里道，寄食一家村。
烽舉新酣戰，啼垂舊血痕。
不知臨老日，招得幾人魂。

其二

汝懦歸無計，吾衰往未期。
浪傳烏鵲喜，深負鶺鴒詩。
生理何顏面，憂端且歲時。
兩京三十口，雖在命如絲。

0786 憶幼子[字驥子，時隔絕在鄜州]

驥子春猶隔，鶯歌暖正繁。
別離驚節換，聰慧與誰論。
澗水空山道，柴門老樹村。
憶渠愁只睡，炙背俯晴軒。

0789 一百五日夜對月

無家對寒食，有淚如金波。
斫卻月中桂，清光應更多。
仳離放紅蘂，想像嚬青蛾。
牛女漫愁思，秋期猶渡河。

0794 遣興

驥子好男兒，前年學語時。
問知人客姓，誦得老夫詩。
世亂憐渠小，家貧仰母慈。
鹿門携不遂，鴈足繫難期。
天地軍麾滿，山河戰角悲。
儻歸免相失，見日敢辭遲。

0797 大雲寺贊公房四首

其一

心在水精域，衣霑春雨時。
洞門盡徐步，深院果幽期。
到扉開復閉，撞鐘齋及茲。
醍醐長發性，飲食過扶衰。
把臂有多日，開懷無媿詞。
黃鸎度結構，紫鴿下罘罳。
愚意會所適，花邊行自遲。
湯休起我病，微笑索題詩。

其二

細軟青絲履，光明白㲲巾。
深藏供老宿，取用及吾身。
自顧轉無趣，交情何尚新。
道林才不世，惠遠德過人。
雨瀉暮簷竹，風吹春井芹。
天陰對圖畫，最覺潤龍鱗。

其三

燈影照無睡，心清聞妙香。
夜深殿突兀，風動金琅璫。
天黑閉春院，地清棲暗芳。
玉繩廻斷絕，鐵鳳森翱翔。
梵放時出寺，鐘殘仍殷牀。
明朝在沃野，苦見塵沙黃。

其四

童兒汲井華，慣捷瓶上手。
霑灑不濡地，掃除似無箒。
明霞爛複閣，霽霧搴高牖。
側塞被徑花，飄颻委墀柳。
艱難世事迫，隱遁佳期後。
晤語契深心，那能揔鉗口？
奉辭還杖策，蹔別終回首。
泱泱泥污人，㹞㹞國多狗。
既未免羈絆，時來憩奔走。
近公如白雪，執熱煩何有？

0809 雨過蘇端[端置酒]

雞鳴風雨交，久旱雨亦好。
杖藜入春泥，無食起我早。
諸家憶所歷，一飯跡便掃。
蘇侯得數過，懽喜每傾倒。
也復可憐人，呼兒具梨棗。
濁醪必在眼，盡醉攄懷抱。
紅稠屋角花，碧委墻隅草。
親賓縱談謔，喧鬧慰衰老。
況蒙霈澤垂，粮粒或自保。
妻孥隔軍壘，撥弃不擬道。

0813 喜晴

皇天久不雨，既雨晴亦佳。
出郭眺四郊，肅肅春增華。
青熒陵陂麥，窈窕桃李花。
春夏各有實，我飢豈無涯。
干戈雖橫放，慘澹鬬龍虵。
甘澤不猶愈，且耕今未賒。
丈夫則帶甲，婦女終在家。
力難及黍稷，得種菜與麻。
千載商山芝，往者東門瓜。
其人骨已朽，此道誰疵瑕？
英賢遇轗軻，遠引蟠泥沙。
顧慙昧所適，廻首白日斜。
漢陰有鹿門，滄海有靈查。
焉能學眾口，咄咄空咨嗟？

0819 鄭駙馬池臺喜遇鄭廣文同飲

不謂生戎馬，何知共酒盃。
燃臍郿塢敗，握節漢臣迴。
白髮千莖雪，丹心一寸灰。
別離經死地，披寫忽登臺。
重對秦簫發，俱過阮宅來。
留連春夜舞，淚落強徘徊。

0824 喜達行在所三首[自京竄至鳳翔]

其一

西憶岐陽信，無人遂卻回。
眼穿當落日，心死著寒灰。
霧樹行相引，連山望忽開。
所親驚老瘦，辛苦賊中來。

其二

愁思胡笳夕，淒涼漢苑春。
生還今日事，閒道暫時人。
司隸章初覩，南陽氣已新。
喜心翻倒極，嗚咽淚沾巾。

其三

死去憑誰報，歸來始自憐。
猶瞻太白雪，喜遇武功天。
影靜千官裏，心蘇七校前。
今朝漢社稷，新數中興年。

0833 送樊二十三侍御赴漢中判官

威弧不能弦，自爾無寧歲。
川谷血橫流，豺狼沸相噬。
天子從北來，長驅振凋敝。
頓兵岐梁下，卻跨沙漠裔。
二京陷未收，四極我得制。
蕭索漢水清，緬通淮湖稅。
使者紛星散，王綱尚旒綴。
南伯從事賢，君行立談際。
坐知七曜曆，手畫三軍勢。
冰雪淨聰明，雷霆走精銳。
幕府輟諫官，朝廷無此例。
至尊方旰食，仗爾布嘉惠。
補闕暮徵入，柱史晨征憇。
正當艱難時，實藉長久計。
廻風吹獨樹，白日照執袂。
慟哭蒼煙根，山門萬重閉。
居人莽牢落，遊子方迢遰。
徘徊悲生離，局促老一世。
陶唐歌遺民，後漢更列帝。
我無匡復姿，聊欲從此逝。

0841 述懷一首[此已下自賊中竄歸鳳翔作]

去年潼關破，妻子隔絕久。
今夏草木長，脫身得西走。
麻鞋見天子，衣袖露兩肘。
朝廷慜生還，親故傷老醜。
涕淚受拾遺，流離主恩厚。
柴門雖得去，未忍即開口。
寄書問三川，不知家在否？
比聞同罹禍，殺戮到雞狗。
山中漏茅屋，誰復依戶牖。
摧頹蒼松根，地冷骨未朽。
幾人全性命？盡室豈相偶？
嶔岑猛虎場，鬱結廻我首。
自寄一封書，今已十月後。
反畏消息來，寸心亦何有。
漢運初中興，平生老耽酒。
沈思歡會處，恐作窮獨叟。

0848 送長孫九侍御赴武威判官

驄馬新鑿蹄，銀鞍被來好。
繡衣黃白郎，騎向交河道。
問君適萬里，取別何草草！
天子憂涼州，嚴程到須早。
去秋群胡反，不得無電掃。
此行牧遺甿，風俗方再造。
族父領元戎，名聲國中老。
奪我同官良，飄颻按城堡。
使我不能飱，令我惡懷抱。
若人才思闊，溟漲浸絕島。
罇前失詩流，塞上得國寶。
皇天悲送遠，雲雨白浩浩。
東郊尚烽火，朝野色枯槁。
西極柱亦傾，如何正穹昊！

﻿0853 送從弟亞赴河西判官

南風作秋聲，殺氣薄炎熾。
盛夏鷹隼擊，時危異人至。
令弟草中來，蒼然請論事。
詔書引上殿，奮舌動天意。
兵法五十家，爾腹為篋笥。
應對如轉丸，踈通略文字。
經綸皆新語，足以正神器。
宗廟尚為灰，君臣俱下淚。
崆峒地無軸，青海天軒輊。
西極最瘡痍，連山暗烽燧。
帝曰大布衣，藉卿佐元帥。
坐看清流沙，所以子奉使。
歸當再前席，適遠作歷試。
須存武威郡，為畫長久利。
孤峯石戴驛，快馬金纏轡。
黃羊飫不羶，蘆酒多還醉。
踴躍常人情，慘澹苦士志。
安邊敵何有？反正計始遂。
吾聞駕鼓車，不合用騏驥。
龍吟廻其頭，夾輔待所致。

0861 送韋十六評事充同谷郡防禦判官

昔沒賊中時，潛與子同遊。
今歸行在所，王事有去留。
偪側兵馬閒，主憂急良籌。
子雖軀幹小，老氣橫九州。
挺身艱難際，張目視寇讎。
朝廷壯其節，奉詔令參謀。
鑾輿駐鳳翔，同谷為咽喉。
西扼弱水道，南鎮枹罕陬。
此邦承平日，剽劫吏所羞。
況乃胡未滅，控帶莽悠悠。
府中韋使君，道足示懷柔。
令姪才俊茂，二美又何求？
受詞太白腳，走馬仇池頭。
古邑沙土裂，積陰雪雲稠。
羌父豪猪靴，羌兒青兕裘。
吹角向月窟，蒼山旌旆愁。
鳥驚出死樹，龍怒拔老湫。
古來無人境，今代橫戈矛。
傷哉文儒士，憤激馳林丘。
中原正格鬬，後會何緣由。
百年賦命定，豈料沉與浮。
且復戀良友，握手步道周。
論兵還壑淨，亦可縱冥搜。
題詩得秀句，札翰時相投。

0868 得家書

去憑遊客寄，來為附家書。
今日知消息，他鄉且舊居。
熊兒幸無恙，驥子最憐渠。
臨老羈孤極，傷時會合踈。
二毛趨帳殿，一命侍鸞輿。
北闕妖氛滿，西郊白露初。
涼風新過鴈，秋雨欲生魚。
農事空山裏，眷言終荷鋤。

0871 月

天上秋期近，人閒月影清。
入河蟾不沒，擣藥兔長生。
只益丹心苦，能添白髮明。
干戈知滿地，休照國西營。

0875 ﻿奉送郭中丞兼太僕卿充隴右節度使三十韻[英乂]

詔發西山將，秋屯隴右兵。
淒涼餘部曲，燀赫舊家聲。
雕鶚乘時去，驊騮顧主鳴。
艱難須上策，容易即前程。
斜日當軒蓋，高風卷旆旌。
松悲天水冷，沙亂雪山清。
和虜猶懷惠，防邊不敢驚。
古來於異域，鎮靜示專征。
燕薊奔封豕，周秦觸駭鯨。
中原何慘黷，餘孽尚縱橫。
箭入昭陽殿，笳吟細柳營。
內人紅袖泣，王子白衣行。
宸極祅星動，園陵殺氣平。
空餘金椀出，無復繐帷輕。
毀廟天飛雨，焚宮火徹明。
罘罳朝共落，棆桷夜同傾。
三月師逾整，群胡勢就烹。
瘡痍親接戰，勇决冠垂成。
妙譽期元宰，殊恩且列卿。
幾時迴節鉞，勠力掃攙搶。
圭竇三千士，雲梯七十城。
恥非齊說客，秪似魯諸生。
通籍微班忝，周行獨座榮。
隨肩趨漏刻，短髮愧簪纓。
徑欲依劉表，還疑猒禰衡。
漸衰那此別，忍淚獨含情。
廢邑狐狸語，空村虎豹爭。
人頻墜塗炭，公豈忘精誠。
元帥調新律，前軍壓舊京。
安邊仍扈從，莫作後功名。

0890 送楊六判官使西蕃

送遠秋風落，西征海氣寒。
帝京氛祲滿，人世別離難。
絕域遙懷怒，和親願結歡。
勅書憐贊普，兵甲望長安。
宣命前程急，惟良待士寬。
子雲清自守，今日起為官。
垂淚方投筆，傷時即據鞍。
儒衣山鳥怪，漢節野童看。
邊酒排金盞，夷歌捧玉盤。
草輕蕃馬健，雪重拂廬乾。
慎爾參籌畫，從茲正羽翰。
歸來權可取，九萬一朝摶。

0896 送靈州李判官

羯胡腥四海，回首一茫茫。
血戰乾坤赤，氛迷日月黃。
將軍專策略，幕府盛才良。
近賀中興主，神兵動朔方。

0899 奉贈嚴八閣老

扈聖登黃閣，明公獨妙年。
蛟龍得雲雨，鵰鶚在秋天。
客禮容踈放，官曹可接聯。
新詩句句好，應任老夫傳。

0902 留別賈嚴二閣老兩院補闕[得雲字]

田園須蹔往，戎馬惜離群。
去遠留詩別，愁多任酒醺。
一秋常苦雨，今日始無雲。
山路時吹角，那堪處處聞。

0904 九成宮

蒼山入百里，崖斷如杵臼。
曾宮憑風廻，岌嶪土囊口。
立神扶棟梁，鑿翠開戶牖。
其陽產靈芝，其陰宿牛斗。
紛披長松倒，揭𡿗怪石走。
哀猿啼一聲，客淚迸林藪。
荒哉隋家帝，製此今頹朽。
向使國不亡，焉為巨唐有。
雖無新增修，尚置官居守。
巡非瑤水遠，跡是雕牆後。
我行屬時危，仰望嗟嘆久。
天王守太白，駐馬更搔首。

﻿0909 徒步歸行[贈李特進，自鳳翔赴鄜州途經邠州作]

明公壯年值時危，經濟實藉英雄姿。
國之社稷今若是，武定禍亂非公誰？
鳳翔千官且飽飯，衣馬不復能輕肥。
青袍朝士最困者，白頭拾遺徒步歸。
人生交契無老少，論交何必先同調。
妻子山中哭向天，須公櫪上追風驃。

﻿0912 玉華宮

溪廻松風長，蒼鼠竄古瓦。
不知何王殿，遺構絕壁下。
陰房鬼火青，壞道哀湍瀉。
萬籟真笙竽，秋色正蕭洒。
美人為黃土，況乃粉黛假。
當時侍金輿，故物獨石馬。
憂來藉草坐，浩歌淚盈把。
冉冉征途間，誰是長年者？

﻿0917 晚行口號

三川不可到，歸路晚山稠。
落鴈浮寒水，飢烏集戍樓。
市朝今日異，喪亂幾時休。
遠媿梁江緫，還家尚黑頭。

﻿0922 獨酌成詩

燈花何太喜，酒綠正相親。
醉裏從為客，詩成覺有神。
兵戈猶在眼，儒術豈謀身。
苦被微官縛，低頭媿野人。

﻿0925 彭衙行

憶昔避賊初，北走經險艱。
夜深彭衙道，月照白水山。
盡室久徒步，逢人多厚顏。
參差谷鳥吟，不見遊子還。
癡女飢咬我，啼畏虎狼聞。
懷中掩其口，反側聲愈嗔。
小兒強解事，故索苦李餐。
一旬半雷雨，泥濘相牽攀。
既無禦雨備，徑滑衣又寒。
有時經契闊，竟日數里閒。
野果充糇糧，卑枝成屋椽。
早行石上水，暮宿天邊煙。
少留同家窪，欲出蘆子關。
故人有孫宰，高義薄曾雲。
延客已曛黑，張燈啟重門。
煖湯濯我足，剪紙招我魂。
從此出妻孥，相視涕闌干。
眾鶵爛漫睡，喚起霑盤餐。
誓將與夫子，永結為弟昆。
遂空所坐堂，安居奉我歡。
誰肯艱難際，豁達露心肝。
別來歲月周，胡羯仍構患。
何當有翅翎，飛去墮爾前。

﻿0934 羌村三首

其一

崢嶸赤雲西，日腳下平地。
柴門鳥雀噪，歸客千里至。
妻孥怪我在，驚定還拭淚。
世亂遭飄蕩，生還偶然遂。
鄰人滿牆頭，感歎亦歔欷。
夜闌更秉燭，相對如夢寐。

其二

晚歲迫偷生，還家少歡趣。
嬌兒不離膝，畏我復卻去。
憶昔好追涼，故繞池邊樹。
蕭蕭北風勁，撫事煎百慮。
賴知禾黍收，已覺糟牀注。
如今足斟酌，且用慰遲暮。

其三

群雞正亂叫，客至雞鬬爭。
驅雞上樹木，始聞叩柴荆。
父老四五人，問我久遠行。
手中各有携，傾榼濁復清。
苦辭酒味薄，黍地無人耕。
兵革既未息，兒童盡東征。
請為父老歌，艱難媿深情。
歌罷仰天歎，四座淚縱橫。

0943 北征[歸至鳳翔墨制放往鄜州作]

皇帝二載秋，閏八月初吉。
杜子將北征，蒼茫問家室。
維時遭艱虞，朝野少暇日。
顧慙恩私被，詔許歸蓬蓽。
拜辭詣闕下，怵惕久未出。
雖乏諫諍姿，恐君有遺失。
君誠中興主，經緯固密勿。
東胡反未已，臣甫憤所切。
揮涕戀行在，道途猶恍忽。
乾坤含瘡痍，憂虞何時畢？

靡靡踰阡陌，人煙眇蕭瑟。
所遇多被傷，呻吟更流血。
廻首鳳翔縣，旌旗晚明滅。
前登寒山重，屢得飲馬窟。
邠郊入地底，涇水中蕩潏。
猛虎立我前，蒼崖吼時裂。
菊垂今秋花，石戴古車轍。
青雲動高興，幽事亦可悅。
山果多瑣細，羅生雜橡栗。
或紅如丹砂，或黑如點漆。
雨露之所濡，甘苦齊結實。
緬思桃源內，益歎身世拙。
坡陀望鄜畤，巖谷互出沒。
我行已水濱，我僕猶木末。
鴟鳥鳴黃桑，野鼠拱亂穴。
夜深經戰場，寒月照白骨。
潼關百萬師，往者散何卒！
遂令半秦民，殘害為異物。

況我墮胡塵，及歸盡華髮。
經年至茆屋，妻子衣百結。
慟哭松聲廻，悲泉共幽咽。
平生所嬌兒，顏色白勝雪。
見耶背面啼，垢膩脚不襪。
牀前兩小女，補綻纔過膝。
海圖拆波濤，舊繡移曲折。
天吳及紫鳳，顛倒在裋褐。
老夫情懷惡，嘔泄臥數日。
那無囊中帛，救汝寒凜慄。
粉黛亦解苞，衾裯稍羅列。
瘦妻面復光，癡女頭自櫛。
學母無不為，曉糚隨手抹。
移時施朱鉛，狼籍畫眉闊。
生還對童稚，似欲忘飢渴。
問事競挽鬚，誰能即嗔喝？
翻思在賊愁，甘受雜亂聒。
新歸且慰意，生理焉得說？

至尊尚蒙塵，幾日休練卒？
仰看天色改，旁覺祅氣豁。
陰風西北來，慘澹隨回紇。
其王願助順，其俗善馳突。
送兵五千人，驅馬一萬匹。
此輩少為貴，四方服勇決。
所用皆鷹騰，破敵過箭疾。
聖心頗虛佇，時議氣欲奪。
伊洛指掌收，西京不足拔。
官軍請深入，蓄銳何俱發。
此舉開青徐，旋瞻略恒碣。
昊天積霜露，正氣有肅殺。
禍轉亡胡歲，勢成擒胡月。
胡命其能久？皇綱未宜絕。
憶昨狼狽初，事與古先別。
姦臣竟葅醢，同惡隨蕩析。
不聞夏殷衰，中自誅襃妲。
周漢獲再興，宣光果明哲。
桓桓陳將軍，仗鉞奮忠烈。
微爾人盡非，于今國猶活。
淒涼大同殿，寂寞白獸闥。
都人望翠華，佳氣向金闕。
園陵固有神，埽灑數不缺。
煌煌太宗業，樹立甚宏達。

﻿0972 喜聞官軍已臨賊寇二十韻

胡虜潛京縣，官軍擁賊壕。
鼎魚猶假息，穴蟻欲何逃。
帳殿羅玄冕，轅門照白袍。
秦山當警蹕，漢苑入旌旄。
路失羊腸險，雲橫雉尾高。
五原空壁壘，八水散風濤。
今日看天意，遊魂貸爾曹。
乞降那更得，尚詐莫徒勞。
元帥歸龍種，司空握豹韜。
前軍蘇武節，左將呂虔刀。
兵氣回飛鳥，威聲沒巨鰲。
戈鋋開雪色，弓矢向秋毫。
天步艱方盡，時和運更遭。
誰云遺毒螫，已是沃腥臊。
睿想丹墀近，神行羽衛牢。
花門騰絕漠，拓羯渡臨洮。
此輩感恩至，羸俘何足操。
鋒先衣染血，騎突劔吹毛。
喜覺都城動，悲連子女號。
家家賣釵釧，只待獻春醪。

0979 收京三首

其一

仙仗離丹極，妖星照玉除。
須為下殿走，不可好樓居。
暫屈汾陽駕，聊飛燕將書。
依然七廟略，更與萬方初。

其二

生意甘衰白，天涯正寂寥。
忽聞哀痛詔，又下聖明朝。
羽翼懷商老，文思憶帝堯。
叨逢罪己日，霑灑望青霄。

其三

汗馬收宮闕，春城鏟賊壕。
賞應歌《杕杜》，歸及薦櫻桃。
雜虜橫戈數，功臣甲第高。
萬方頻送喜，毋乃聖躬勞。

﻿0989 送鄭十八虔貶台州司戶，傷其臨老陷賊之故，闕為面別，情見于詩

鄭公樗散鬢成絲，酒後常稱老畫師。
萬里傷心嚴譴日，百年垂死中興時。
蒼惶已就長途往，邂逅無端出餞遲。
便與先生應永訣，九重泉路盡交期。

0994 臘日

臘日常年暖尚遙，今年臘日凍全消。
侵陵雪色還萱草，漏洩春光有柳條。
縱酒欲謀良夜醉，還家初散紫宸朝。
口脂面藥隨恩澤，翠管銀罌下九霄。

﻿0998 奉和賈至舍人早朝大明宮[舍人先世嘗掌絲綸]

五夜漏聲催曉箭，九重春色醉仙桃。
旌旗日暖龍蛇動，宮殿風微燕雀高。
朝罷香煙携滿袖，詩成珠玉在揮毫。
欲知世掌絲綸美，池上于今有鳳毛。

﻿1006 奉答岑參補闕見贈

窈窕清禁闥，罷朝歸不同。
君隨丞相後，我往日華東。
冉冉柳枝碧，娟娟花蘂紅。
故人得佳句，獨贈白頭翁。

﻿1009 奉贈王中允維

中允聲名久，如今契闊深。
共傳收庾信，不比得陳琳。
一病緣明主，三年獨此心。
窮愁應有作，試誦白頭吟。

﻿1013 宣政殿退朝晚出左掖

天門日射黃金牓，春殿晴曛赤羽旗。
宮草霏霏承委珮，鑪煙細細駐遊絲。
雲近蓬萊常五色，雪殘鳷鵲亦多時。
侍臣緩步歸青瑣，退食從容出每遲。

﻿1017 紫宸殿退朝口號

戶外昭容紫袖垂，雙瞻御座引朝儀。
香飄合殿春風轉，花覆千官淑景移。
晝漏希聞高閣報，天顏有喜近臣知。
宮中每出歸東省，會送夔龍集鳳池。

﻿1021 春宿左省

花隱掖垣暮，啾啾棲鳥過。
星臨萬戶動，月傍九霄多。
不寢聽金鑰，因風想玉珂。
明朝有封事，數問夜如何？

﻿1025 晚出左掖

晝刻傳呼淺，春旗簇仗齊。
退朝花底散，歸院柳邊迷。
樓雪融城濕，宮雲去殿低。
避人焚諫草，騎馬欲雞棲。

﻿1028 題省中院壁

掖垣竹埤梧十尋，洞門對霤常陰陰。
落花遊絲白日靜，鳴鳩乳燕青春深。
腐儒衰晚謬通籍，退食遲迴違寸心。
衮職曾無一字補，許身媿比雙南金。

1034 送賈閣老出汝州

西掖梧桐樹，空留一院陰。
艱難歸故里，去住損春心。
宮殿青門隔，雲山紫邏深。
人生五馬貴，莫受二毛侵。

1037 送翰林張司馬南海勒碑[相國製文]

冠冕通南極，文章落上台。
詔從三殿去，碑到百蠻開。
野舘濃花發，春帆細雨來。
不知滄海上，天遣幾時迴？

﻿1040 曲江陪鄭八丈南史飲

雀啄江頭黃柳花，鵁鶄鸂鶒滿晴沙。
自知白髮非春事，且盡芳樽戀物華。
近侍即今難浪跡，此身那得更無家？
丈人文力猶強健，豈傍青門學種瓜。

﻿1045 曲江二首

其一

一片花飛減卻春，風飄萬點正愁人。
且看欲盡花經眼，莫厭傷多酒入唇。
江上小堂巢翡翠，苑邊高冢臥麒麟。
細推物理須行樂，何用浮名絆此身。

其二

朝迴日日典春衣，每日江頭盡醉歸。
酒債尋常行處有，人生七十古來稀。
穿花蛺蝶深深見，點水蜻蜓款款飛。
傳語風光共流轉，暫時相賞莫相違。

1052 曲江對酒

苑外江頭坐不歸，水精春殿轉霏微。
桃花細逐楊花落，黃鳥時兼白鳥飛。
縱飲久判人共弃，懶朝真與世相違。
吏情更覺滄洲遠，老大悲傷未拂衣。

1058 曲江對雨

城上春雲覆苑牆，江亭晚色靜年芳。
林花著雨燕脂落，水荇牽風翠帶長。
龍武新軍深駐輦，芙蓉別殿謾焚香。
何時詔此金錢會，暫醉佳人錦瑟傍。

﻿1064 奉陪鄭駙馬韋曲二首

其一

韋曲花無賴，家家惱殺人。
淥樽須盡日，白髮好禁春。
石角鈎衣破，藤枝刺眼新。
何時占叢竹，頭戴小烏巾。

其二

野寺垂楊裏，春畦亂水閒。
美花多映竹，好鳥不歸山。
城郭終何事，風塵豈駐顏。
誰能共公子，薄暮欲俱還？

﻿1069 送許八拾遺歸江寧覲省，甫昔時嘗客遊此縣，於許生處乞瓦棺寺維摩圖樣，志諸篇末

詔許辭中禁，慈顏赴北堂。
聖朝新孝理，祖席倍輝光。
內帛擎偏重，宮衣著更香。
淮陰清夜驛，京口渡江航。
春隔鷄人晝，秋期燕子涼。
賜書誇父老，壽酒樂城隍。
看畫曾飢渴，追蹤恨淼茫。
虎頭金粟影，神妙獨難忘。

﻿1075 因許八寄江寧旻上人

不見旻公三十年，封書寄與淚潺湲。
舊來好事今能否？老去新詩誰與傳？
碁局動隨尋澗竹，袈裟憶上泛湖船。
聞君話我為官在，頭白昬昬只醉眠。

﻿1079 題李尊師松樹障子歌

老夫清晨梳白頭，玄都道士來相訪。
握髮呼兒延入戶，手提新畫青松障。
障子松林靜杳冥，憑軒忽若無丹青。
陰崖卻承霜雪幹，偃蓋反走虬龍形。
老夫生平好奇古，對此興與精靈聚。
已知仙客意相親，更覺良工心獨苦。
松下丈人巾屨同，偶坐似是商山翁。
悵望聊歌紫芝曲，時危慘淡來悲風。

﻿1083 得舍弟消息

風吹紫荆樹，色與春庭暮。
花落辭故枝，風廻返無處。
骨肉恩書重，漂泊難相遇。
猶有淚成河，經天復東注。

﻿1085 送李校書二十六韻

代北有豪鷹，生子毛盡赤。
渥洼騏驥兒，尤異是龍脊。
李舟名父子，清峻流輩伯。
人間好少年，不必須白皙。
十五富文史，十八足賓客。
十九授校書，二十聲輝赫。
眾中每一見，使我潛動魄。
自恐二男兒，辛勤養無益。
乾元元年春，萬姓始安宅。
舟也衣綵衣，告我欲遠適。
倚門固有望，斂衽就行役。
南登吟《白華》，已見楚山碧。
藹藹咸陽都，冠蓋日雲積。
何時太夫人，堂上會親戚？
汝翁草明光，天子正前席。
歸期豈爛漫，別意終感激。
顧我蓬屋資，謬通金閨籍。
小來習性懶，晚節慵轉劇。
每愁悔吝作，如覺天地窄。
羨君齒髮新，行己能夕惕。
臨歧意頗切，對酒不能喫。
廻身視綠野，慘澹如荒澤。
老鴈春忍飢，哀號待枯麥。
時哉高飛燕，絢練新羽翮。
長雲濕襃斜，漢水饒巨石。
無令軒車遲，衰疾悲宿昔。

1095 偪仄行[贈畢耀]

偪仄何偪仄，我居巷南子巷北。
可恨鄰里閒，十日不一見顏色。
自從官馬送還官，行路難行澁如棘。
我貧無乘非無足，昔者相過今不得。
實不是愛微軀，又非關足無力。
徒步翻愁官長怒，此心炯炯君應識。
曉來急雨春風顛，睡美不聞鍾鼓傳。
東家蹇驢許借我，泥滑不敢騎朝天。
已令請急會通籍，男兒性命絕可憐。
焉能終日心拳拳，憶君誦詩神凜然。
辛夷始花亦已落，況我與子非壯年。
街頭酒價常苦貴，方外酒徒稀醉眠。
速宜相就飲一斗，恰有三百青銅錢。

1102 贈畢四曜

才大今詩伯，家貧苦宦卑。
飢寒奴僕賤，顏狀老翁為。
同調嗟誰惜，論文笑自知。
流傳江鮑體，相顧免無兒。

﻿1105 題鄭十八著作丈

台州地闊海冥冥，雲水長和島嶼青。
亂後故人雙別淚，春深逐客一浮萍。
酒酣懶舞誰相拽，詩罷能吟不復聽。
第五橋東流恨水，皇陂岸北結愁亭。
賈生對鵩傷王傅，蘇武看羊陷賊庭。
可念此翁懷直道，也霑新國用輕刑。
禰衡實恐遭江夏，方朔虛傳是歲星。
窮巷悄然車馬絕，案頭乾死讀書螢。

﻿1110 義鶻行

陰崖有蒼鷹，養子黑栢顛。
白蛇登其巢，吞噬恣朝餐。
雄飛遠求食，雌者鳴辛酸。
力強不可制，黃口無半存。
其父從西歸，翻身入長煙。
斯須領健鶻，痛憤寄所宣。
斗上捩孤影，噭哮來九天。
脩鱗脫遠枝，巨顙拆老拳。
高空得蹭蹬，短草辭蜿蜒。
折尾能一掉，飽腸皆已穿。
生雖滅眾鶵，死亦垂千年。
物情有報復，快意貴目前。
茲實鷙鳥最，急難心炯然。
功成失所往，用捨何其賢！
近經潏水湄，此事樵夫傳。
飄蕭覺素髮，凜欲衝儒冠。
人生許與分，只在顧盻閒。
聊為義鶻行，用激壯士肝。

﻿1118 畫鶻行

高堂見生鶻，颯爽動秋骨。
初驚無拘攣，何得立突兀！
乃知畫師妙，功刮造化窟。
寫此神俊姿，充君眼中物。
烏鵲滿樛枝，軒然恐其出。
側腦看青霄，寧為眾禽没。
長翮如刀劍，人寰可超越。
乾坤空崢嶸，粉墨且蕭瑟。
緬思雲沙際，自有煙霧質。
吾今意何傷，顧步獨紆鬱。

﻿1122 端午日賜衣

宮衣亦有名，端午被恩榮。
細葛含風軟，香羅疊雪輕。
自天題處濕，當暑著來清。
意內稱長短，終身荷聖情。

﻿1126 酬孟雲卿

樂極傷頭白，更長愛燭紅。
相逢難衮衮，告別莫匆匆。
但恐天河落，寧辭酒盞空。
明朝牽世務，揮淚各西東。

1129 至德二載，甫自京金光門出，間道歸鳳翔。乾元初，從左拾遺移華州掾，與親故別，因出此門，有悲往事

此道昔歸順，西郊胡正繁。
至今殘破膽，應有未招魂。
近侍歸京邑，移官豈至尊？
無才日衰老，駐馬望千門。

1135 寄高三十五詹事[適]

安穩高詹事，兵戈久索居。
時來如宦達，歲晚莫情踈。
天上多鴻雁，池中足鯉魚。
相看過半百，不寄一行書。

1139 題鄭縣亭子

鄭縣亭子澗之濱，戶牖憑高發興新。
雲斷岳蓮臨大路，天晴宮柳暗長春。
巢邊野雀群欺鷰，花底山蜂遠趂人。
更欲題詩滿青竹，晚來幽獨恐傷神。

1144 望岳

西岳崚嶒竦處尊，諸峯羅立如兒孫。
安得仙人九節杖，拄到玉女洗頭盆。
車箱入谷無歸路，箭栝通天有一門。
稍待秋風涼冷後，高尋白帝問真源。

1151 早秋苦熱堆案相仍[時任華州司功]

七月六日苦炎蒸，對食暫飡還不能。
每愁夜中自足蝎，況乃秋後轉多蠅。
束帶發狂欲大叫，簿書何急來相仍。
南望青松架短壑，安得赤腳踏層冰。

1156 觀安西兵過赴關中待命二首

其一

四鎮富精銳，摧鋒皆絕倫。
還聞獻士卒，足以靜風塵。
老馬夜知道，蒼鷹飢著人。
臨危經久戰，用急始如神。

其二

奇兵不在眾，萬馬救中原。
談笑無河北，心肝奉至尊。
孤雲隨殺氣，飛鳥避轅門。
竟日留歡樂，城池未覺喧。

1164 留花門

花門天驕子，飽肉氣勇決。
高秋馬肥健，挾矢射漢月。
自古以為患，詩人厭薄伐。
修德使其來，羈縻固不絕。
胡為傾國至，出入暗金闕。
中原有驅除，隱忍用此物。
公主歌黃鵠，君王指白日。
連營屯左輔，百里見積雪。
長戟鳥休飛，哀笳曙幽咽。
田家最恐懼，麥倒桑枝折。
沙苑臨清渭，泉香草豐㓗。
渡河不用船，千騎常撇捩。
胡塵踰太行，雜種抵京室。
花門既須留，原野轉蕭瑟。

1173 九日藍田崔氏莊

老去悲秋強自寬，興來今日盡君歡。
羞將短髮還吹帽，笑倩傍人為正冠。
藍水遠從千㵎落，玉山高並兩峯寒。
明年此會知誰健？醉把茱萸子細看。

1183 崔氏東山草堂

愛汝玉山草堂靜，高秋爽氣相鮮新。
有時自發鐘磬響，落日更見漁樵人。
盤剝白鴉谷口栗，飯煮青泥坊底芹。
何為西莊王給事，柴門空閉鎖松筠。

1190 瘦馬行

東郊瘦馬使我傷，骨骼硉兀如堵牆。
絆之欲動轉欹側，此豈有意仍騰驤？
細看六印帶官字，眾道三軍遺路傍。
皮乾剝落雜泥滓，毛暗蕭條連雪霜。
去歲奔波逐餘寇，驊騮不慣不得將。
士卒多騎內廄馬，惆悵恐是病乘黃。
當時歷塊誤一蹶，委弃非汝能周防。
見人慘澹若哀訴，失主錯漠無晶光。
天寒遠放鴈為伴，日暮不收鳥啄瘡。
誰家且養願終惠，更試明年春草長。

1197 遣興三首

其一

我今日夜憂，諸弟各異方。
不知死與生，何況道路長。
避寇一分散，飢寒永相望。
豈無柴門歸，欲出畏虎狼。
仰看雲中鴈，禽鳥亦有行。

其二

蓬生非無根，漂蕩隨高風。
天寒落萬里，不復歸本叢。
客子念故宅，三年門巷空。
悵望但烽火，戎車滿關東。
生涯能幾何，常在羈旅中。

其三

昔在洛陽時，親友相追攀。
送客東郊道，遨遊宿南山。
煙塵阻長河，樹羽成皋閒。
回首載酒地，豈無一日還。
丈夫貴壯健，慘戚非朱顏。

1204 至日遣興奉寄北省舊閣老兩院故人二首

其一

去歲茲辰捧御床，五更三點入鵷行。
欲知趨走傷心地，正想氛氳滿眼香。
無路從容陪語笑，有時顛倒著衣裳。
何人錯憶窮愁日，愁日愁隨一線長。

其二

憶昨逍遙供奉班，去年今日侍龍顏。
麒麟不動鑪煙上，孔雀徐開扇影還。
玉几由來天北極，朱衣只在殿中閒。
孤城此日堪腸斷，愁對寒雲雪滿山。

1212 路逢襄陽楊少府入城戲呈楊員外綰[甫赴華州日，許員外茯苓]

寄語楊員外，山寒少茯苓。
歸來稍暄暖，當為斸青冥。
翻動神仙窟，封題鳥獸形。
兼將老藤杖，扶汝醉初醒。

1216 閿鄉姜七少府設鱠戲贈長歌

姜侯設鱠當嚴冬，昨日今日皆天風。
河凍未漁不易得，鑿冰恐侵河伯宮。
饔人受魚鮫人手，洗魚磨刀魚眼紅。
無聲細下飛碎雪，有骨已剁觜春葱。
偏勸腹腴愧年少，軟炊香飯緣老翁。
落碪何曾白紙濕，放筯未覺金盤空。
新歡便飽姜侯德，清觴異味情屢極。
東歸貪路自覺難，欲別上馬身無力。
可怜為人好心事，於我見子真顏色。
不恨我衰子貴時，悵望且為今相憶。

1222 戲贈閿鄉秦少公短歌

去年行宮當太白，朝廻君是同舍客。
同心不減骨肉親，每語見許文章伯。
今日時清兩京道，相逢苦覺人情好。
昨夜邀歡樂更無，多才依舊能潦倒。

1225 湖城東遇孟雲卿，復歸劉顥宅宿，宴飲散，因為醉歌

疾風吹塵暗河縣，行子隔手不相見。
湖城城東一開眼，駐馬偶識雲卿面。
況非劉顥為地主，嬾廻鞭轡成高宴。
劉侯歎我攜客來，置酒張燈促華饌。
且將款曲終今夕，休語艱難尚酣戰。
照室紅爐促曙光，縈䆫素月垂文練。
天開地裂長安陌，寒盡春生洛陽殿。
豈知驅車復同軌？可惜刻漏隨更箭。
人生會合不可常，庭樹雞鳴淚如綫。

1230 李鄠縣丈人胡馬行

丈人駿馬名胡騮，前年避胡過金牛。
廻鞭卻走見天子，朝飲漢水暮靈州。
自矜胡騮奇絕代，乘出千人萬人愛。
一聞說盡急難材，轉益愁向駑駘輩。
頭上銳耳批秋竹，腳下高蹄削寒玉。
始知神龍別有種，不比俗馬空多肉。
洛陽大道時再清，累日喜得俱東行。
鳳臆龍鬐未易識，側身注目長風生。

1233 憶弟二首[時歸在河南陸渾莊]

其一

喪亂聞吾弟，飢寒傍濟州。
人稀吾不到，兵在見何由？
憶昨狂催走，無時病去憂。
即今千種恨，惟共水東流。

其二

且喜河南定，不問鄴城圍。
百戰今誰在？三年望汝歸。
故園花自發，春日鳥還飛。
斷絕人煙久，東西消息稀。

1238 得舍弟消息

亂後誰歸得，他鄉勝故鄉。
直為心厄苦，久念與存亡。
汝書猶在壁，汝妾已辭房。
舊犬知愁恨，垂頭傍我床。

1243 觀兵

北庭送壯士，貔虎數尤多。
精銳舊無敵，邊隅今若何？
妖氛擁白馬，元帥待彫戈。
莫守鄴城下，斬鯨遼海波。

1245 不歸

河間尚征伐，汝骨在空城。
從弟人皆有，終身恨不平。
數金憐俊邁，緫角愛聦明。
面上三年土，春風草又生。

1248 獨立

空外一鷙鳥，河閒雙白鷗。
飄颻搏擊便，容易往來遊？
草露亦多濕，蛛絲仍未收。
天機近人事，獨立萬端憂。

1252 洗兵馬[收京後作]

中興諸將收山東，捷書夕報清晝同。
河廣傳聞一葦過，胡危命在破竹中。
秖殘鄴城不日得，獨任朔方無限功。
京師皆騎汗血馬，廻紇餧肉蒲萄宮。
已喜皇威清海岱，常思仙仗過崆峒。
三年笛裏關山月，萬國兵前草木風。

成王功大心轉小，郭相謀深古來少。
司徒清鑒懸明鏡，尚書氣與秋天杳。
二三豪俊為時出，整頓乾坤濟時了。
東走無復憶鱸魚，南飛覺有安巢鳥。
青春復隨冠冕入，紫禁正耐煙花繞。
鶴駕通霄鳳輦備，雞鳴問寢龍樓曉。

攀龍附鳳世莫當，天下盡化為侯王。
汝等豈知䝉帝力，時來不得誇身強。
關中既留蕭丞相，幕下復用張子房。
張公一生江海客，身長九尺鬚眉蒼。
徵起適遇風雲會，扶顛始知籌策良。
青袍白馬更何有？後漢今周喜再昌。

寸地尺天皆入貢，奇祥異瑞爭來送。
不知何國致白環，復道諸山得銀甕。
隱士休歌紫芝曲，詞人解撰清河頌。
田家望望惜雨乾，布穀處處催春種。
淇上健兒歸莫懶，城南思婦愁多夢。
安得壯士挽天河，淨洗甲兵長不用！

1276 重題鄭氏東亭[在新安界]

華亭入翠微，秋日亂清輝。
崩石欹山樹，清漣曳水衣。
紫鱗衝岸躍，蒼隼護巢歸。
向晚尋征路，殘雲傍馬飛。

1280 新安吏[收京後作。雖收兩京，賊猶充斥]

客行新安道，喧呼聞點兵。
“借問新安吏，縣小更無丁？”
“府帖昨夜下，次選中男行。”
“中男絕短小，何以守王城？”
肥男有母送，瘦男獨伶俜。
白水暮東流，青山猶哭聲！
“莫自使眼枯，收汝淚縱橫。
眼枯即見骨，天地終無情！
我軍取相州，日夕望其平。
豈意賊難料，歸軍星散營。
就粮近故壘，練卒依舊京。
掘壕不到水，牧馬役亦輕。
況乃王師順，撫養甚分明。
送行勿泣血，僕射如父兄。”

﻿1288 石壕吏

暮投石壕村，有吏夜捉人。
老翁踰牆走，老婦出門看。
吏呼一何怒！婦啼一何苦！
聽婦前致詞：“三男鄴城戍。
一男附書至，二男新戰死。
存者且偷生，死者長已矣。”
“室中更無人，惟有乳下孫。
有孫母未去，出入無完裙。”
“老嫗力雖衰，請從吏夜歸。
急應河陽役，猶得備晨炊。”
夜久語聲絕，如聞泣幽咽。
天明登前途，獨與老翁別。

﻿1294 潼關吏

士卒何草草，築城潼關道。
大城鐵不如，小城萬丈餘。
借問潼關吏，修關還備胡？
要我下馬行，為我指山隅：
“連雲列戰格，飛鳥不能踰。
胡來但自守，豈復憂西都！
丈人視要處，窄狹容單車。
艱難奮長戟，千古用一夫。
哀哉桃林戰，百萬化為魚。
請囑防關將，慎勿學哥舒。”

1299 新婚別

兔絲附蓬麻，引蔓故不長。
嫁女與征夫，不如弃路傍。
結髮為妻子，席不煖君牀。
暮婚晨告別，無乃太匆忙。
君行雖不遠，守邊赴河陽。
妾身未分明，何以拜姑嫜？
父母養我時，日夜令我藏。
生女有所歸，雞狗亦得將。
君今往死地，沈痛迫中腸！
誓欲隨君去，形勢反蒼黃。
勿為新婚念，努力事戎行！
婦人在軍中，兵氣恐不揚。
自嗟貧家女，久致羅襦裳；
羅襦不復施，對君洗紅妝。
仰視百鳥飛，大小必雙翔。
人事多錯迕，與君永相望。

1308 垂老別

四郊未寧靜，垂老不得安。
子孫陣亡盡，焉用身獨完？
投杖出門去，同行為辛酸。
幸有牙齒存，所悲骨髓乾。
男兒既介胄，長揖別上官。
老妻臥路啼，歲暮衣裳單。
孰知是死別，且復傷其寒。
此去必不歸，還聞勸加餐。
土門壁甚堅，杏園度亦難。
勢異鄴城下，縱死時猶寬。
人生有離合，豈擇衰老端；
憶昔少壯日，遲廻竟長歎。
萬國盡征戍，烽火被岡巒。
積屍草木腥，流血川原丹。
何鄉為樂土？安敢尚盤桓！
弃絕蓬室居，塌然摧肺肝。

﻿1316 無家別

寂寞天寶後，園廬但蒿黎。
我里百餘家，世亂各東西。
存者無消息，死者為塵泥。
賤子因陣敗，歸來尋舊蹊。
久行見空巷，日瘦氣慘悽。
但對狐與狸，豎毛怒我啼。
四鄰何所有？一二老寡妻。
宿鳥戀本枝，安辭且窮棲？
方春獨荷鋤，日暮還灌畦。
縣吏知我至，召令習鼓鞞。
雖從本州役，內顧無所携。
近行止一身，遠去終轉迷。
家鄉既盪盡，遠近理亦齊。
永痛長病母，五年委溝谿。
生我不得力，終身兩酸嘶。
人生無家別，何以為蒸黎？

1324 贈衛八處士

人生不相見，動如參與商。
今夕復何夕，共此燈燭光！
少壯能幾時？鬢髮各已蒼！
訪舊半為鬼，驚呼熱中腸。
焉知二十載，重上君子堂。
昔別君未㛰，兒女忽成行。
怡然敬父執，問我來何方？
問答乃未已，兒女羅酒漿。
夜雨剪春韭，新炊閒黃粱。
主稱會面難，一舉累十觴。
十觴亦不醉，感子故意長。
明日隔山岳，世事兩茫茫。

﻿1330 夏日歎

夏日出東北，陵天經中街。
朱光徹厚地，鬱蒸何由開？
上蒼久無雷，無乃號令乖？
雨降不濡物，良田起黃埃。
飛鳥苦熱死，池魚涸其泥。
萬人尚流冗，舉目唯蒿萊。
至今大河北，化作虎與豺。
浩蕩想幽薊，王師安在哉？
對食不能餐，我心殊未諧。
眇然貞觀初，難與數子偕。

﻿1334 夏夜歎

永日不可暮，炎蒸毒我腸。
安得萬里風，飄颻吹我裳。
昊天出華月，茂林延疎光。
仲夏苦夜短，開軒納微涼。
虛明見纖毫，羽蟲亦飛揚。
物情無巨細，自適固其常。
念彼荷戈士，窮年守邊疆。
何由一洗濯，執熱互相望。
竟夕擊刁斗，喧聲連萬方。
青紫雖被體，不如早還鄉。
北城悲笳發，鸛鶴號且翔。
況復煩促倦，激烈思時康。

﻿1338 立秋後題

日月不相饒，節叙昨夜隔。
玄蟬無停號，秋燕已如客。
平生獨往願，惆悵年半百。
罷官亦由人，何事拘形役。

1340 遣興三首

其一

下馬古戰場，四顧但茫然。
風悲浮雲去，黃葉墜我前。
朽骨穴螻蟻，又為蔓草纏。
故老行歎息，今人尚開邊。
漢虜互勝負，封疆不常全。
安得廉頗將，三軍同晏眠。

其二

高秋登寒山，南望馬邑州。
降虜東擊胡，壯健盡不留。
穹廬莽牢落，上有行雲愁。
老弱哭道路，願聞甲兵休。
鄴中事反覆，死人積如丘。
諸將已茅土，載驅誰與謀。

其三

豐年孰云遲？甘澤不在早。
耕田秋雨足，禾黍已映道。
春苗九月交，顏色同日老。
勸汝衡門士，勿悲尚枯槁。
時來展材力，先後無醜好。
但訝鹿皮翁，忘機對芳草。

﻿1349 佳人

絕代有佳人，幽居在空谷。
自云良家子，零落依草木。
關中昔喪敗，兄弟遭殺戮。
官高何足論，不得收骨肉。
世情惡衰歇，萬事隨轉燭。
夫壻輕薄兒，新人美如玉。
合昬尚知時，鴛鴦不獨宿。
但見新人笑，那聞舊人哭。
在山泉水清，出山泉水濁。
侍婢賣珠廻，牽蘿補茅屋。
摘花不插髮，采栢動盈掬。
天寒翠袖薄，日暮倚脩竹。

﻿1356 夢李白二首

其一

死別已吞聲，生別常惻惻。
江南瘴癘地，逐客無消息。
故人入我夢，明我長相憶。
恐非平生魂，路遠不可測。
魂來楓林青，魂返關塞黑。
君今在羅網，何以有羽翼？
落月滿屋梁，猶疑照顏色。
水深波浪闊，無使蛟龍得。

其二

浮雲終日行，遊子久不至。
三夜頻夢君，情親見君意。
告歸常局促，苦道來不易。
江湖多風波，舟楫恐失墜。
出門搔白首，若負平生志。
冠蓋滿京華，斯人獨顦顇。
孰云網恢恢，將老身反累。
千秋萬歲名，寂寞身後事。

﻿1366 有懷台州鄭十八司戶[虔]

天台隔三江，風浪無晨暮。
鄭公縱得歸，老病不識路。
昔如水上鷗，今如罝中兔。
性命由他人，悲辛但狂顧。
山鬼獨一脚，蝮虵長如樹。
呼號旁孤城，歲月誰與度？
從來禦魑魅，多為才名誤。
夫子嵇阮流，更被時俗惡。
海隅微小吏，眼暗髮垂素。
黃帽映青袍，非供折𦝫具。
平生一杯酒，見我故人遇。
相望無所成，乾坤莽廻互。

﻿1373 所思[得台州鄭司戶虔消息]

鄭老身仍竄，台州信所傳。
為農山澗曲，臥病海雲邊。
世已疏儒素，人猶乞酒錢。
徒勞望牛斗，無計斸龍泉。

﻿1376 遣興五首

其一

蟄龍三冬臥，老鶴萬里心。
昔時賢俊人，未遇猶視今。
嵇康不得死，孔明有知音。
又如隴坻松，用捨在所尋。
大哉霜雪幹，歲久為枯林。

其二

昔者龐德公，未曾入州府。
襄陽耆舊閒，處士節獨苦。
豈無濟時策？終竟畏羅罟。
林茂鳥有歸，水深魚知聚。
舉家隱鹿門，劉表焉得取？

其三

陶潛避俗翁，未必能達道。
觀其著詩集，頗亦恨枯槁。
達生豈是足？默識蓋不早。
有子賢與愚，何其掛懷抱？

其四

賀公雅吳語，在位常清狂。
上疏乞骸骨，黃冠歸故鄉。
爽氣不可致，斯人今則亡。
山陰一茅宇，江海日淒涼。

其五

吾憐孟浩然，裋褐即長夜。
賦詩何必多，往往凌鮑謝。
清江空舊魚，春雨餘甘蔗。
每望東南雲，令人幾悲吒。

1390 遣興二首

其一

天用莫如龍，有時繫扶桑。
頓轡海徒涌，神人身更長。
性命苟不存，英雄徒自強。
吞聲勿復道，真宰意茫茫。

其二

地用莫如馬，無良復誰記？
此日千里鳴，追風可君意。
君看渥洼種，態與駑駘異。
不雜蹄齧間，逍遙有能事。

1395 遣興五首

其一

朔風飄胡鴈，慘澹帶砂礫。
長林何蕭蕭，秋草萋更碧。
北里富薰天，高樓夜吹笛。
焉知南隣客，九月猶絺綌。

其二

長陵銳頭兒，出獵待明發。
騂弓金爪鏑，白馬蹴微雪。
未知所馳逐，但見暮光滅。
歸來懸兩狼，門戶有旌節。

其三

漆有用而割，膏以明自煎。
蘭摧白露下，桂折秋風前。
府中羅舊尹，沙道尚依然。
赫赫蕭京兆，今為時所憐。

其四

猛虎憑其威，往往遭急縛。
雷吼徒咆哮，枝撐已在脚。
忽看皮寢處，無復睛閃爍。
人有甚於斯，足以勸元惡。

其五

朝逢富家葬，前後皆輝光。
共指親戚大，緦麻百夫行。
送者各有死，不須羨其強。
君看束縛去，亦得歸山岡。

1405 秦州雜詩二十首

其一

滿目悲生事，因人作遠游。
遲迴度隴怯，浩蕩及關愁。
水落魚龍夜，山空鳥鼠秋。
西征問烽火，心折此淹留。

其二

秦州城北寺，勝跡隗囂宮。
苔蘚山門古，丹青野殿空。
月明垂葉露，雲逐渡溪風。
清渭無情極，愁時獨向東。

其三

州圖領同谷，驛道出流沙。
降虜兼千帳，居人有萬家。
馬驕珠汗落，胡舞白題斜。
年少臨洮子，西來亦自誇。

其四

鼓角緣邊郡，川原欲夜時。
秋聽殷地發，風散入雲悲。
抱葉寒蟬靜，歸山獨鳥遲。
萬方聲一概，吾道竟何之！

其五

南使宜天馬，由來萬匹强。
浮雲連陣没，秋草遍山長。
聞說真龍種，仍殘老驌驦。
哀鳴思戰鬬，迥立向蒼蒼。

其六

城上胡笳奏，山邊漢節歸。
防河赴滄海，奉詔發金微。
士苦形骸黑，林踈鳥獸稀。
那堪往來戍，恨解鄴城圍。

其七

莽莽萬重山，孤城山谷間。
無風雲出塞，不夜月臨關。
屬國歸何晚？樓蘭斬未還！
烟塵獨長望，衰颯正摧顏。

其八

聞道尋源使，從天此路迴。
牽牛去幾許？宛馬至今來。
一望幽燕隔，何時郡國開？
東征健兒盡，羌笛暮吹哀。

其九

今日明人眼，臨池好驛亭。
叢篁低地碧，高柳半天青。
稠疊多幽事，喧呼閱使星。
老夫如有此，不異在郊坰。

其十

雲氣接崑崙，涔涔塞雨繁。
羌童看渭水，使客向河源。
煙火軍中幕，牛羊嶺上村。
所居秋草淨，正閉小蓬門。

其十一

蕭蕭古塞冷，漠漠秋雲低。
黃鵠翅垂雨，蒼鷹飢啄泥。
薊門誰自北？漢將獨征西！
不意書生耳，臨衰厭鼓鞞。

其十二

山頭南郭寺，水號北流泉。
老樹空庭得，清渠一邑傳。
秋花危石底，晚景臥鍾邊。
俯仰悲身世，溪風為颯然。

其十三

傳道東柯谷，深藏數十家。
對門藤蓋瓦，映竹水穿沙。
瘦地翻宜粟，陽坡可種瓜。
船人近相報，但恐失桃花。

其十四

萬古仇池穴，潛通小有天。
神魚人不見，福地語真傳。
近接西南境，長懷十九泉。
何時一茅屋，送老白雲邊。

其十五

未暇泛滄海，悠悠兵馬間。
塞門風落木，客舍雨連山。
阮籍行多興，龐公隱不還。
東柯遂踈懶，休鑷鬢毛班。

其十六

東柯好崖谷，不與眾峯群。
落日邀雙鳥，晴天卷片雲。
野人矜險絕，水竹會平分。
采藥吾將老，兒童未遣聞。

其十七

邊秋陰易夕，不復辨晨光。
簷雨亂淋幔，山雲低度牆。
鸕鷀窺淺井，蚯蚓上深堂。
車馬何蕭索，門前百草長。

其十八

地僻秋將盡，山高客未歸。
塞雲多斷續，邊日少光輝。
警急烽常報，傳聞檄屢飛。
西戎外甥國，何得迕天威！

其十九

鳳林戈未息，魚海路常難。
候火雲峯峻，懸軍幕井乾。
風連西極動，月過北庭寒。
故老思飛將，何時議築壇？

其二十

唐堯真自聖，野老復何知！
曬藥能無婦？應門幸有兒。
藏書聞禹穴，讀記憶仇池。
為報鴛行舊，鷦鷯在一枝。

1471 月夜憶舍弟

戍鼓斷人行，邊秋一雁聲。
露從今夜白，月是故鄉明。
有弟皆分散，無家問死生。
寄書長不達，況乃未休兵。

1475 天末懷李白

涼風起天末，君子意如何？
鴻雁幾時到？江湖秋水多。
文章憎命達，魑魅喜人過。
應共冤魂語，投詩贈汨羅。

1481 赤谷西崦人家

躋險不自喧，出郊已清目。
溪廻日氣暖，逕轉山田熟。
鳥雀依茅茨，藩籬帶松菊。
如行武陵暮，欲問桃花宿。

1484 宿贊公房[京中大雲寺主謫此安置]

杖錫何來此？秋風已颯然。
雨荒深院菊，霜倒半池蓮。
放逐寧違性？虛空不離禪。
相逢成夜宿，隴月向人圓。

1488 西枝村尋置草堂地，夜宿贊公土室二首

其一

出郭眄細岑，披榛得微路。
溪行一流水，曲折方屢渡。
贊公湯休徒，好靜心跡素。
昨枉霞上作，盛論巖中趣。
怡然共携手，恣意同遠步。
捫蘿澁先登，陟巘眩反顧。
要求陽岡暖，苦涉陰嶺冱。
惆悵老大藤，沈吟屈蟠樹。
卜居意未展，杖策廻且暮。
曾巔餘落日，草蔓已多露。

其二

天寒鳥已歸，月出山更靜。
土室延白光，松門耿踈影。
躋攀倦日短，語樂寄夜永。
明燃林中薪，暗汲石底井。
大師京國舊，德業天機秉。
從來支許遊，興趣江湖逈。
數奇謫關塞，道廣存箕潁。
何知戎馬閒，復接塵事屏。
幽尋豈一路？遠色有諸嶺。
晨光稍曚曨，更越西南頂。

1498 寄贊上人

一昨陪錫杖，卜鄰南山幽。
年侵腰脚衰，未便陰崖秋。
重岡北面起，竟日陽光留。
茅屋買兼土，斯焉心所求。
近聞西枝西，有谷杉漆稠。
亭午頗和暖，石田又足收。
當期塞雨乾，宿昔齒疾瘳。
徘徊虎穴上，面勢龍泓頭。
柴荆具茶茗，逕路通林丘。
與子成二老，來往亦風流。

1503 太平寺泉眼

招提憑高岡，踈散連草莽。
出泉枯柳根，汲引歲月古。
石間見海眼，天畔縈水府。
廣深尺丈間，宴息敢輕侮？
青白二小蛇，幽姿可時覩。
如絲氣或上，爛漫為雲雨。
山頭到山下，鑿井不盡土。
取供十方僧，香美勝牛乳。
北風起寒文，弱藻舒翠縷。
明涵客衣淨，細蕩林影趣。
何當宅下流，餘潤通藥圃。
三春濕黃精，一食生毛羽。

1508 東樓

萬里流沙道，西征過此門。
但添新戰骨，不返舊征魂。
樓角凌風迥，城陰帶水昏。
傳聲看驛使，送節向河源。

1511 雨晴

天際秋雲薄，從西萬里風。
今朝好晴景，久雨不妨農。
塞柳行踈翠，山梨結小紅。
胡笳樓上發，一雁入高空。

1514 寓目

一縣蒲萄熟，秋山苜蓿多。
關雲常帶雨，塞水不成河。
羌女輕烽燧，胡兒掣駱駝。
自傷遲暮眼，喪亂飽經過。

1517 山寺

野寺殘僧少，山園細路高。
麝香眠石竹，鸚鵡啄金桃。
亂石通人過，懸崖置屋牢。
上方重閣晚，百里見秋毫。

1521 即事

聞道花門破，和親事卻非。
人憐漢公主，生得渡河歸。
秋思拋雲髻，腰支賸寶衣。
羣凶猶索戰，迴首意多違。

1524 遣懷

愁眼看霜露，寒城菊自花。
天風隨斷柳，客淚墮清笳。
水淨樓陰直，山昬塞日斜。
夜來歸鳥盡，啼殺後棲鴉。

1527 天河

常時任顯晦，秋至輒分明。
縱被微雲掩，終能永夜清。
含星動雙闕，伴月照邊城。
牛女年年渡，何曾風浪生！

1532 初月

光細弦欲上，影斜輪未安。
微升古塞外，已隱暮雲端。
河漢不改色，關山空自寒。
庭前有白露，暗滿菊花團。

1536 擣衣

亦知戍不返，秋至拭清砧。
已近苦寒月，況經長別心。
寧辭搗熨倦，一寄塞垣深。
用盡閨中力，君聽空外音！

1540 歸燕

不獨避霜雪，其如儔侶稀。
四時無失序，八月自知歸。
春色豈相訪，眾雛還識機。
故巢儻未毀，會傍主人飛。

1543 促織

促織甚微細，哀音何動人！
草根吟不穩，牀下夜相親。
久客得無淚？故妻難及晨。
悲絲與急管，感激異天真。

1546 螢火

幸因腐草出，敢近太陽飛！
未足臨書卷，時能點客衣。
隨風隔幔小，帶雨傍林微。
十月清霜重，飄零何處歸？

1551 蒹葭

摧折不自守，秋風吹若何！
暫時花戴雪，幾處葉沉波。
體弱春風早，叢長夜露多。
江湖後搖落，亦恐歲蹉跎。

1555 苦竹

青冥亦自守，軟弱强扶持。
味苦夏蟲避，叢卑春鳥疑。
軒墀曾不重，剪伐欲無辭。
幸近幽人屋，霜根結在茲。

1559 除架

束薪已零落，瓠葉轉蕭踈。
幸結白花了，寧辭青蔓除。
秋蟲聲不去，暮雀意何如？
寒事今牢落，人生亦有初。

1563 廢畦

秋蔬擁霜露，豈敢惜凋殘？
暮景數枝葉，天風吹汝寒。
綠霑泥滓盡，香與歲時闌。
生意春如昨，悲君白玉盤。

1565 夕烽

夕烽來不近，每日報平安。
塞上傳光小，雲邊落點殘。
照秦通警急，過隴自艱難。
聞道蓬萊殿，千門立馬看。

1568 秋笛

清商欲盡奏，奏苦血霑衣。
他日傷心極，征人白骨歸。
相逢恐恨過，故作發聲微。
不見秋雲動，悲風稍稍飛！

1571 空囊

翠栢苦猶食，晨霞高可餐。
世人共﻿鹵莽，吾道屬艱難。
不爨井晨凍，無衣床夜寒。
囊空恐羞澀，留得一錢看。

1575 病馬

乘爾亦已久，天寒關塞深。
塵中老盡力，歲晚病傷心。
毛骨豈殊衆？馴良猶至今。
物微意不淺，感動一沉吟。

1577 蕃劍

致此自僻遠，又非珠玉裝。
如何有奇怪，每夜吐光芒？
虎氣必騰趠，龍身寧久藏！
風塵苦未息，持汝奉明王。

1580 銅瓶

亂後碧井廢，時清瑤殿深。
銅瓶未失水，百丈有哀音。
側想美人意，應悲寒甃沉。
蛟龍半缺落，猶得折黃金。

1584 日暮

日落風亦起，城頭鳥尾訛。
黃雲高未動，白水已揚波。
羌婦語還笑，胡兒行且歌。
將軍別換馬，夜出擁雕戈。

1586 野望

清秋望不極，迢遞起曾陰。
遠水兼天淨，孤城隱霧深。
葉稀風更落，山迥日初沉。
獨鶴歸何晚，昬鴉已滿林。

1590 送遠

帶甲滿天地，胡爲君遠行？
親朋盡一哭，鞍馬去孤城。
草木歲月晚，關河霜雪清。
別離已昨日，因見古人情。

1594 送人從軍

弱水應無地，陽關已近天。
今君度沙磧，累月斷人煙。
好武寧論命？封侯不計年！
馬寒防失道，雪没錦鞍韉。

1597 示姪佐[佐草堂在東柯谷]

多病秋風落，君來慰眼前。
自聞茅屋趣，只想竹林眠。
滿谷山雲起，侵籬澗水懸。
嗣宗諸子姪，早覺仲容賢。

1600 佐還山後寄三首

其一

山晚浮雲合，歸時恐路迷。
澗寒人欲到，村黑鳥應栖。
野客茅茨小，田家樹木低。
舊諳踈懶叔，須汝故相携。

其二

白露黃粱熟，分張素有期。
已應舂得細，頗覺寄來遲。
味豈同金菊？香宜配綠葵。
老人他日愛，正想滑流匙。

其三

幾道泉澆圃，交橫落慢坡。
葳蕤秋葉少，隱映野雲多。
隔沼連香芰，通林帶女蘿。
甚聞霜薤白，重惠意如何？

1607 從人覓小胡孫許寄

人說南州路，山猨樹樹懸。
舉家聞若駭，童稚捧應癲。
預哂愁胡面，初調見馬鞭。
許求聰慧者，為寄小如拳。

1610 貽阮隱居[昉]

陳留風俗衰，人物世不數。
塞上得阮生，逈繼先父祖。
貧知靜者性，自益毛髮古。
車馬入鄰家，蓬蒿翳環堵。
清詩近道要，識子用心苦。
尋我草徑微，褰裳踏寒雨。
更議居遠村，避喧甘猛虎。
足明箕潁客，榮貴如糞土。

1614 秋日阮隱居致薤三十束

隱者柴門內，畦蔬繞舍秋。
盈筐承露薤，不待致書求。
束比青芻色，圓齊玉筯頭。
衰年關鬲冷，味煖併無憂。

1616 秦州見勅目，薛三璩授司議郎，畢四曜除監察，與二子有故，遠喜遷官，兼述索居，凡三十韻

大雅何寥闊，斯人尚典刑。
交期余潦倒，材力爾精靈。
二子昇同日，諸生困一經。
文章開窔奧，遷擢潤朝廷。
舊好何由展，新詩更憶聽。
別來頭併白，相見眼終青。

伊昔貧皆甚，同憂歲不寧。
栖遑分半菽，浩蕩逐流萍。
俗態猶猜忌，祅氛忽杳冥。
獨慙投漢閣，俱議哭秦庭。
還蜀祗無補，囚梁亦固扃。
華夷相混合，宇宙一羶腥。

帝力收三統，天威總四溟。
舊都俄望幸，清廟肅惟馨。
雜種雖高壘，長驅甚建瓴。
焚香淑景殿，漲水望雲亭。
法駕初還日，羣公若會星。
宮臣仍點染，柱史正零丁。
官忝趨栖鳳，朝回嘆聚螢。
喚人看騕褭，不嫁惜娉婷。
掘劍知埋獄，提刀見發硎。
侏儒應共飽，漁父忌偏醒。

旅泊窮清渭，長吟望濁涇。
羽書還似急，烽火未全停。
師老資殘寇，戎生及近坰.
忠臣辭憤激，烈士涕飄零。
上將盈邊鄙，元勳溢鼎銘。
仰思調玉燭，誰定握青萍。
隴俗輕鸚鵡，原情類鶺鴒.
秋風動關塞，高臥想儀形。

1629 寄彭州高三十五使君適、虢州岑二十七長史參三十韻

故人何寂寞，今我獨淒涼。
老去才難盡，秋來興甚長。
物情尤可見，辭客未能忘。
海內知名士，雲端各異方。

高岑殊緩步，沈鮑得同行。
意愜關飛動，篇終接混茫。
舉天悲富駱，近代惜盧王。
似爾官仍貴，前賢命可傷。
諸侯非棄擲，半刺已翱翔。
詩好幾時見，書成無信將。

男兒行處是，客子鬬身强。
羈旅推賢聖，沉綿抵咎殃。
三年猶瘧疾，一鬼不銷亡。
隔日搜脂髓，增寒抱雪霜。
徒然潛隙地，有靦屢鮮粧。
何太龍鍾極，于今出處妨。
無錢居帝里，盡室在邊疆。
劉表雖遺恨，龐公至死藏。
心微傍魚鳥，肉瘦怯豺狼。
隴草蕭蕭白，洮雲片片黃。

彭門劍閣外，虢略鼎湖旁。
荊玉簪頭冷，巴牋染翰光。
烏麻蒸續曬，丹橘露應嘗。
豈異神仙宅，俱兼山水鄉。
竹齋燒藥竈，花嶼讀書床。
更得清新否，遙知對屬忙。

舊官寧改漢，淳俗本歸唐。
濟世宜公等，安貧亦士常。
蚩尤終戮辱，胡羯漫猖狂。
會待妖氛靜，論文暫裹糧。

1642 寄岳州賈司馬六丈、巴州嚴八使君兩閣老五十韻

衡岳啼猿裏，巴州鳥道邊。
故人俱不利，謫宦兩悠然。
開闢乾坤正，榮枯雨露偏。
長沙才子遠，釣瀨客星懸。

憶昨趨行殿，殷憂捧御筵。
討胡愁李廣，奉使待張騫。
無復雲台仗，虛修水戰船。
蒼茫城七十，流落劍三千。
畫角吹秦晉，旄頭俯澗瀍。
小儒輕董卓，有識笑苻堅。
浪作禽填海，那將血射天。
萬方思助順，一鼓氣無前。
陰散陳倉北，晴熏太白巔。
亂麻屍積衞，破竹勢臨燕。
法駕還雙闕，王師下八川。
此時霑奉引，佳氣拂周旋。
貔虎開金甲，麒麟受玉鞭。
侍臣諳入仗，厩馬解登仙。
花動朱樓雪，城凝碧樹煙。
衣冠心慘愴，故老淚潺湲。
哭廟悲風急，朝正霽景鮮。
月分梁漢米，春得水衡錢。
內蘂繁於纈，宮莎軟勝綿。
恩榮同拜手，出入最隨肩。
晚著華堂醉，寒重繡被眠。
轡齊兼秉燭，書枉滿懷牋。

每覺昇元輔，深期列大賢。
秉鈞方咫尺，鎩翮再聯翩。
禁掖朋從改，微班性命全。
青蒲甘受戮，白髮竟誰憐？
弟子貧原憲，諸生老伏虔。
師資謙未達，鄉黨敬何先？
舊好腸堪斷，新愁眼欲穿。
翠乾危棧竹，紅膩小湖蓮。
賈筆論孤憤，嚴詩賦幾篇。
定知深意苦，莫使眾人傳。
貝錦無停織，朱絲有斷絃。
浦鷗防碎首，霜鶻不空拳。
地僻昬炎瘴，山稠隘石泉。
且將棋度日，應用酒為年。
典郡終微眇，治中實棄捐。
安排求傲吏，比興展歸田。
去去才難得，蒼蒼理又玄。
古人稱逝矣，吾道卜終焉！

隴外翻投跡，漁陽復控弦。
笑為妻子累，甘與歲時遷。
親故行稀少，兵戈動接聯。
他鄉饒夢寐，失侶自迍邅。
多病加淹泊，長吟阻靜便。
如公盡雄俊，志在必騰鶱。

1666 寄張十二山人彪三十韻

獨卧嵩陽客，三違潁水春。
艱難隨老母，慘澹向時人。
謝氏尋山屐，陶公漉酒巾。
羣兇彌宇宙，此物在風塵。
歷下辭姜被，關西得孟鄰。
早通交契密，晚接道流新。

靜者心多妙，先生藝絕倫。
草書何太古，詩興不無神。
曹植休前輩，張芝更後身。
數篇吟可老，一字買堪貧。
將恐曾防寇，深潛託所親。
寧聞倚門夕，盡力潔餐晨。

疏懶為名誤，驅馳喪我真。
索居猶寂寞，相遇益悲辛。
流轉依邊徼，逢迎念席珍。
時來故舊少，亂後別離頻。

世祖修高廟，文公賞從臣。
商山猶入楚，源水不離秦。
存想青龍祕，騎行白鹿馴。
耕巖非谷口，結草即河濱。
肘後符應驗，囊中藥未陳。
旅懷殊不愜，良覿渺無因。
自古皆悲恨，浮生有屈伸。
此邦今尚武，何處且依仁。
鼓角凌天籟，關山信月輪。
官場羅鎮磧，賊火近洮岷。
蕭瑟論兵地，蒼茫鬬將辰。
大軍多處所，餘孽尚紛綸。
高興知籠鳥，斯文起獲麟。
窮秋正搖落，回首望松筠。

1681 寄李十二白二十韻[會稽賀知章一見白號為天上謫仙人]

昔年有狂客，號爾謫仙人。
筆落驚風雨，詩成泣鬼神。
聲名從此大，汩沒一朝伸。
文彩承殊渥，流傳必絕倫。
龍舟移棹晚，獸錦奪袍新。
白日來深殿，青雲滿後塵。

乞歸優詔許，遇我宿心親。
未負幽棲志，兼全寵辱身。
劇談憐野逸，嗜酒見天真。
醉舞梁園夜，行歌泗水春。

才高心不展，道屈善無鄰。
處士禰衡俊，諸生原憲貧。
稻粱求未足，薏苡謗何頻。
五嶺炎蒸地，三危放逐臣。
幾年遭鵩鳥，獨泣向麒麟。

蘇武先還漢，黃公豈事秦。
楚筵辭醴日，梁獄上書辰。
已用當時法，誰將此義陳？
老吟秋月下，病起暮江濱。
莫怪恩波隔，乘槎與問津。

1694 別贊上人

百川日東流，客去亦不息。
我生苦飄蕩，何時有終極。
贊公釋門老，放逐來上國。
還為世塵嬰，頗帶憔悴色。
楊枝晨在手，豆子兩已熟。
是身如浮雲，安可限南北。
異縣逢舊友，初欣寫胸臆。
天長關塞寒，歲暮飢凍逼。
野風吹征衣，欲別向曛黑。
馬嘶思故櫪，歸鳥盡斂翼。
古來聚散地，宿昔長荊棘。
相看俱衰年，出處各努力。

1699 發秦州[乾元二年，自秦州赴同谷縣紀行十二首]

我衰更嬾拙，生事不自謀。
無食問樂土，無衣思南州。
漢源十月交，天氣如涼秋。
草木未黃落，況聞山水幽。
栗亭名更嘉，下有良田疇。
充腸多薯蕷，崖蜜亦易求。

密竹復冬笋，清池可方舟。
雖傷旅寓遠，庶遂平生遊。
此邦俯要衝，實恐人事稠。
應接非本性，登臨未銷憂。
谿谷無異石，塞田始微收。
豈復慰老夫，惘然難久留。
日色隱孤戍，烏啼滿城頭。
中宵驅車去，飲馬寒塘流。
磊落星月高，蒼茫雲霧浮。
大哉乾坤內，吾道長悠悠。

1707 赤谷

天寒霜雪繁，遊子有所之。
豈但歲月暮，重來未有期。
晨發赤谷亭，險艱方自茲。
亂石無改轍，我車已載脂。
山深苦多風，落日童稚飢。
悄然村墟迥，煙火何由追。
貧病轉零落，故鄉不可思。
常恐死道路，永爲高人嗤。

1711 鐡堂峽

山風吹遊子，縹緲乘險絕。
硤形藏堂隍，壁色立積鐵。
徑摩穹蒼蟠，石與厚地裂。
修纖無垠竹，嵌空太始雪。
威遲哀壑底，徒旅慘不悅。
水寒長冰橫，我馬骨正折。
生涯抵弧矢，盜賊殊未滅。
飄蓬踰三年，回首肝肺熱。

1717 鹽井

﻿鹵中草木白，青者官鹽煙。
官作既有程，煮鹽煙在川。
汲井歲搰搰，出車日連連。
自公斗三百，轉致斛六千。
君子慎止足，小人苦喧闐。
我何良歎嗟，物理固自然。

1722 寒硤

行邁日悄悄，山谷勢多端。
雲門轉絕岸，積阻霾天寒。
寒硤不可度，我實衣裳單。
況當仲冬交，泝沿增波瀾。
野人尋煙語，行子傍水餐。
此生免荷殳，未敢辭路難。

1727 法鏡寺

身危適他州，勉強終勞苦。
神傷山行深，愁破崖寺古。
嬋娟碧鮮淨，蕭摵寒籜聚。
回回山根水，冉冉松上雨。
洩雲蒙清晨，初日翳復吐。
朱甍半光炯，戶牖粲可數。
拄策忘前期，出蘿已亭午。
冥冥子規叫，微徑不復取。

1733 青陽峽

塞外苦猒山，南行道彌惡。
岡巒相經亙，雲水氣參錯。
林迥硤角來，天窄壁面削。
溪西五里石，奮怒向我落。
仰看日車側，俯恐坤軸弱。
魑魅嘯有風，霜霰浩漠漠。
昨憶踰隴坂，高秋視吳岳。
東笑蓮花卑，北知崆峒薄。
超然侔壯觀，已謂殷寥廓。
突兀猶趂人，及茲嘆冥寞。

1740 龍門鎮

細泉兼輕冰，沮洳棧道濕。
不辭辛苦行，迫此短景急。
石門雪雲隘，古鎮峯巒集。
旌竿暮慘澹，風水白刃澀。
胡馬屯成皋，防虞此何及。
嗟爾遠戍人，山寒夜中泣。

1744 石龕

熊羆哮我東，虎豹號我西。
我後鬼長嘯，我前狨又啼。
天寒昏無日，山遠道路迷。
驅車石龕下，仲冬見虹蜺。
伐竹者誰子？悲歌上雲梯。
爲官采美箭，五歲供梁齊。
苦云直簳盡，無以充提攜。
奈何漁陽騎，颯颯驚烝黎。

1750 積草嶺

連峯積長陰，白日遞隱見。
颼颼林響交，慘慘石狀變。
山分積草嶺，路異明水縣。
旅泊吾道窮，衰年歲時倦。
卜居尚百里，休駕投諸彥。
邑有佳主人，情如已會面。
來書語絕妙，遠客驚深眷。
食蕨不願餘，茅茨眼中見。

1755 泥功山

朝行青泥上，暮在青泥中。
泥濘非一時，版築勞人功。
不畏道途永，乃將汩沒同。
白馬為鐵驪，小兒成老翁。
哀猿透卻墜，死鹿力所窮。
寄語北來人，後來莫匆匆。

1759 鳳凰臺[山峻，不至高頂]

亭亭鳳凰臺，北對西康州。
西伯今寂寞，鳳聲亦悠悠。
山峻路絕蹤，石林氣高浮。
安得萬丈梯，爲君上上頭。
恐有無母雛，飢寒日啾啾。
我能剖心出，飲啄慰孤愁。
心以當竹實，炯然忘外求。
血以當醴泉，豈徒比清流。
所貴王者瑞，敢辭微命休。
坐看彩翮長，舉意八極周。
自天銜瑞圖，飛下十二樓。
圖以奉至尊，鳳以垂鴻猷。
再光中興業，一洗蒼生憂。
深衷正爲此，羣盜何淹留。

1770 乾元中寓居同谷縣作歌七首

其一

有客有客字子美，白頭亂髮垂過耳。
歲拾橡栗隨狙公，天寒日暮山谷裏。
中原無書歸不得，手腳凍皴皮肉死。
嗚呼一歌兮歌已哀，悲風爲我從天來。

其二

長鑱長鑱白木柄，我生託子以爲命。
黃精無苗山雪盛，短衣數挽不掩脛。
此時與子空歸來，男呻女吟四壁靜。
嗚呼二歌兮歌始放，鄰里爲我色惆悵。

其三

有弟有弟在遠方，三人各瘦何人強。
生別展轉不相見，胡塵暗天道路長。
東飛鴐鵝後鶖鶬，安得送我置汝傍。
嗚呼三歌兮歌三發，汝歸何處收兄骨。

其四

有妹有妹在鍾離，良人早歿諸孤癡。
長淮浪高蛟龍怒，十年不見來何時。
扁舟欲往箭滿眼，杳杳南國多旌旗。
嗚呼四歌兮歌四奏，林猿爲我啼清晝。

其五

四山多風溪水急，寒雨颯颯枯樹濕。
黃蒿古城雲不開，白狐跳梁黃狐立。
我生胡爲在窮谷，中夜起坐萬感集。
嗚呼五歌兮歌正長，魂招不來歸故鄉。

其六

南有龍兮在山湫，古木巃嵸枝相樛。
木葉黃落龍正蟄，蝮虵東來水上游。
我行怪此安敢出，拔劍欲斬且復休。
嗚呼六歌兮歌思遲，溪壑爲我廻春姿。

其七

男兒生不成名身已老，三年飢走荒山道。
長安卿相多少年，富貴應須致身早。
山中儒生舊相識，但話宿昔傷懷抱。
嗚呼七歌兮悄終曲，仰視皇天白日速。

1801 萬丈潭[同谷縣作]

青溪合冥莫，神物有顯晦。
龍依積水蟠，窟壓萬丈內。
跼步凌垠堮，側身下煙靄。
前臨洪濤寬，卻立蒼石大。
山色一徑盡，岸絕兩壁對。
削成根虛無，倒影垂澹瀩。
黑知灣澴底，清見光炯碎。
孤雲到來深，飛鳥不在外。
高蘿成帷幄，寒木叠旌旆。
遠川曲通流，嵌竇潛洩瀨。
造幽無人境，發興自我輩。
告歸遺恨多，將老斯遊最。
閉藏修鱗蟄，出入巨石礙。
何事炎天過，快意風雨會。

1810 兩當縣吳十侍御江上宅

寒城朝煙澹，山谷落葉赤。
陰風千里來，吹汝江上宅。
鵾雞號枉渚，日色傍阡陌。
借問持斧翁，幾年長沙客。
哀哀失木狖，矯矯避弓翮。
亦知故鄉樂，未敢思夙昔。
昔在鳳翔都，共通金閨籍。
天子猶蒙塵，東郊暗長戟。
兵家忌間諜，此輩常接跡。
臺中領舉劾，君必慎剖析。
不忍殺無辜，所以分白黑。
上官權許與，失意見遷斥。
仲尼甘旅人，向子識損益。
朝廷非不知，閉口休歎息。
余時忝諍臣，丹陛實咫尺。
相看受狼狽，至死難塞責。
行邁心多違，出門無與適。
於公負明義，惆悵頭更白。

1821 發同谷縣[乾元二年十二月一日，自隴右赴劒南紀行]

賢有不黔突，聖有不暖席。
況我飢愚人，焉能尚安宅。
始來茲山中，休駕喜地僻。
奈何迫物累，一歲四行役。
忡忡去絕境，杳杳更遠適。
停驂龍潭雲，廻首白崖石。
臨歧別數子，握手淚再滴。
交情無舊深，窮老多慘慼。
平生嬾拙意，偶值棲遁跡。
去住與願違，仰慚林間翮。

1828 木皮嶺

首路栗亭西，尚想鳳皇村。
季冬携童稚，辛苦赴蜀門。
南登木皮嶺，艱險不易論。
汗流被我體，祁寒爲之暄。
遠岫爭輔佐，千巗自崩奔。
始知五岳外，別有他山尊。
仰干塞大明，俯入裂厚坤。
再聞虎豹鬬，屢跼風水昏。
高有廢閣道，摧折如短轅。
下有冬青林，石上走長根。
西崖特秀發，煥若靈芝繁。
潤聚金碧氣，清無沙土痕。
憶觀崑崙圖，目擊玄圃存。
對此欲何適，默傷垂老魂。

1835 白沙渡

畏途隨長江，渡口下絕岸。
差池上舟楫，杳窕入雲漢。
天寒荒野外，日暮中流半。
我馬向北嘶，山猿飲相喚。
水清石礧礧，沙白灘漫漫。
迥然洗愁辛，多病一踈散。
高壁抵嶔崟，洪濤越凌亂。
臨風獨廻首，攬轡復三歎。

1840 水會渡

山行有常程，中夜尚未安。
微月沒已久，崖傾路何難。
大江動我前，洶若溟渤寬。
篙師暗理楫，歌嘯輕波瀾。
霜濃木石滑，風急手足寒。
入舟已千憂，陟巘仍萬盤。
廻眺積水外，始知衆星乾。
遠遊令人瘦，衰疾慚加餐。

1846 飛仙閣

土門山行窄，微徑緣秋毫。
棧雲闌干峻，梯石結構牢。
萬壑欹踈林，積陰帶奔濤。
寒日外淡泊，長風中怒號。
歇鞍在地底，始覺所歷高。
往來雜坐臥，人馬同疲勞。
浮生有定分，飢飽豈可逃。
歎息謂妻子，我何隨汝曹。

1853 五盤

五盤雖云險，山色佳有餘。
仰凌棧道細，俯映江木踈。
地僻無罟網，水清反多魚。
好鳥不妄飛，野人半巢居。
喜見淳朴俗，坦然心神舒。
東郊尚格鬬，巨猾何時除。
故鄉有弟妹，流落隨丘墟。
成都萬事好，豈若歸吾廬。

1857 龍門閣

清江下龍門，絕壁無尺土。
長風駕高浪，浩浩自太古。
危途中縈盤，仰望垂線縷。
滑石欹誰鑿，浮梁裊相拄。
目眩隕雜花，頭風吹過雨。
百年不敢料，一墜那得取。
飽聞經瞿塘，足見度大庾。
終身歷艱險，恐懼從此數。

1863 石櫃閣

季冬日已長，山晚半天赤。
蜀道多早花，江間饒奇石。
石櫃曾波上，臨虛蕩高壁。
清暉廻羣鷗，暝色帶遠客。
羈栖負幽意，感歎向絕跡。
信甘孱懦嬰，不獨凍餒迫。
優游謝康樂，放浪陶彭澤。
吾衰未自由，謝爾性有適。

1868 桔柏渡

青冥寒江渡，駕竹爲長橋。
竿濕煙漠漠，江永風蕭蕭。
連笮動嫋娜，征衣颯飄颻。
急流鴇鷁散，絕岸黿鼉驕。
西轅自茲異，東逝不可要。
高通荊門路，闊會滄海潮。
孤光隱顧眄，遊子悵寂寥。
無以洗心胸，前登但山椒。

1873 劍門

惟天有設險，劍門天下壯。
連山抱西南，石角皆北向。
兩崖崇墉倚，刻畫城郭狀。
一夫怒臨關，百萬未可傍。
珠玉走中原，岷峨氣悽愴。
三皇五帝前，雞犬各相放。
後王尚柔遠，職貢道已喪。
至今英雄人，高視見霸王。
并吞與割據，極力不相讓。
吾將罪真宰，意欲鏟疊嶂。
恐此復偶然，臨風默惆悵。

1885 鹿頭山

鹿頭何亭亭，是日慰飢渴。
連山西南斷，俯見千里豁。
遊子出京華，劍門不可越。
及茲險阻盡，始喜原野闊。
殊方昔三分，霸氣曾間發。
天下今一家，雲端失雙闕。
悠然想楊馬，繼起名硉兀。
有文令人傷，何處埋爾骨。
紆餘脂膏地，慘澹豪俠窟。
杖鉞非老臣，宣風豈專達。
冀公柱石姿，論道邦國活。
斯人亦何幸，公鎮踰歲月。

1892 成都府

翳翳桑榆日，照我征衣裳。
我行山川異，忽在天一方。
但逢新人民，未卜見故鄉。
大江東流去，遊子去日長。
曾城填華屋，季冬樹木蒼。
喧然名都會，吹簫間笙簧。
信美無與適，側身望川梁。
鳥雀夜各歸，中原杳茫茫。
初月出不高，衆星尚爭光。
自古有羈旅，我何苦哀傷。

1903 酬高使君相贈

古寺僧牢落，空房客寓居。
故人供祿米，鄰舍與園蔬。
雙樹容聽法，三車肯載書。
草玄吾豈敢，賦或似相如。

1907 卜居

浣花溪水水西頭，主人爲卜林塘幽。
已知出郭少塵事，更有澄江銷客愁。
無數蜻蜓齊上下，一雙鸂鶒對沉浮。
東行萬里堪乘興，須向山陰上小舟。

1912 王十五司馬弟出郭相訪兼遺營茅屋貲

客裏何遷次，江邊正寂寥。
肯來尋一老，愁破是今朝。
憂我營茅棟，携錢過野橋。
他鄉惟表弟，還往莫辭遙。

1915 蕭八明府實處覔桃栽

奉乞桃栽一百根，春前為送浣花村。
河陽縣裏雖無數，濯錦江邊未滿園。

1917 從韋二明府續處覔綿竹

華軒藹藹他年到，綿竹亭亭出縣高。
江上舍前無此物，幸分蒼翠拂波濤。

1919 憑何十一少府邕覔榿木栽

草堂塹西無樹林，非子誰復見幽心。
飽聞榿木三年大，與致溪邊十畝陰。

1921 憑韋少府班覔松樹子

落落出羣非櫸柳，青青不朽豈楊梅？
欲存老蓋千年意，爲覔霜根數寸栽。

1923 又於韋處乞大邑瓷盌

大邑燒瓷輕且堅，扣如哀玉錦城傳。
君家白盌勝霜雪，急送茅齋也可憐。

1924 詣徐卿覔果栽

草堂少花今欲栽，不問綠李與黃梅。
石笋街中卻歸去，果園坊裏爲求來。

1926 堂成

背郭堂成蔭白茅，緣江路熟俯青郊。
榿林礙日吟風葉，籠竹和煙滴露梢。
暫止飛烏將數子，頻來語燕定新巢。
旁人錯比揚雄宅，懶墯無心作解嘲。

1930 蜀相

丞相祠堂何處尋？錦官城外柏森森。
映堦碧草自春色，隔葉黃鸝空好音。
三顧頻繁天下計，兩朝開濟老臣心。
出師未捷身先死，長使英雄淚滿襟。

1940 梅雨

南京西浦道，四月熟黃梅。
湛湛長江去，冥冥細雨來。
茅茨踈易濕，雲霧密難開。
竟日蛟龍喜，盤渦與岸迴。

1944 為農

錦里煙塵外，江村八九家。
圓荷浮小葉，細麥落輕花。
卜宅從茲老，為農去國賒。
遠慚勾漏令，不得問丹砂。

1947 有客

幽棲地僻經過少，老病人扶再拜難。
豈有文章驚海內，漫勞車馬駐江干。
竟日淹留佳客坐，百年麤糲腐儒餐。
不嫌野外無供給，乘興還來看藥欄。

1953 賓至

患氣經時久，臨江卜宅新。
喧卑方避俗，踈快頗宜人。
有客過茅宇，呼兒正葛巾。
自鋤稀菜甲，小摘爲情親。

1955 狂夫

萬里橋西一草堂，百花潭水即滄浪。
風含翠篠娟娟淨，雨裛紅蕖冉冉香。
厚祿故人書斷絕，恆飢稚子色淒涼。
欲填溝壑唯踈放，自笑狂夫老更狂。

1962 田舍

田舍清江曲，柴門古道旁。
草深迷市井，地僻嬾衣裳。
櫸柳枝枝弱，枇杷樹樹香。
鸕鷀西日照，曬翅滿魚梁。

1965 江村

清江一曲抱村流，長夏江村事事幽。
自去自來堂上鷰，相親相近水中鷗。
老妻畫紙爲棋局，稚子敲針作釣鈎。
多病所須唯藥物，微軀此外更何求？

1970 江漲

江漲柴門外，兒童報急流。
下牀高數尺，倚杖沒中洲。
細動迎風燕，輕搖逐浪鷗。
漁人縈小楫，容易拔船頭。

1972 野老

野老籬前江岸迴，柴門不正逐江開。
漁人網集澄潭下，賈客船隨返照來。
長路關心悲劍閣，片雲何意旁琴臺？
王師未報收東郡，城闕秋生畫角哀。

1977 雲山

京洛雲山外，音書靜不來。
神交作賦客，力盡望鄉臺。
衰疾江邊臥，親朋日暮迴。
白鷗元水宿，何事有餘哀？

1980 遣興

干戈猶未定，弟妹各何之？
拭淚霑襟血，梳頭滿面絲。
地卑荒野大，天遠暮江遲。
衰疾那能久，應無見汝時。

1982 石笋行

君不見益州城西門，陌上石笋雙高蹲。
古來相傳是海眼，苔蘚蝕盡波濤痕。
雨多往往得瑟瑟，此事恍惚難明論。
恐是昔時卿相墓，立石為表今仍存。
惜哉俗態好蒙蔽，亦如小臣媚至尊。
政化錯迕失大體，坐看傾危受厚恩。
嗟爾石笋擅虛名，後來未識猶駿奔。
安得壯士擲天外，使人不疑見本根。

1988 石犀行

君不見秦時蜀太守，刻石立作三犀牛。
自古雖有厭勝法，天生江水向東流。
蜀人矜誇一千載，泛溢不近張儀樓。
今年灌口損戶口，此事或恐爲神羞。
終藉隄防出衆力，高擁木石當清秋。
先王作法皆正道，詭怪何得參人謀。
嗟爾三犀不經濟，缺訛只與長川逝。
但見元氣常調和，自免洪濤恣凋瘵。
安得壯士提天綱，再平水土犀奔茫。

1994 杜鵑行

古時杜宇稱望帝，魂作杜鵑何微細。
跳枝竄葉樹木中，搶佯瞥捩雌隨雄。
毛衣慘黑貌憔悴，衆鳥安有相尊崇？
隳形不敢栖華屋，短翮惟願巢深叢。
穿皮啄朽觜欲禿，苦飢始得食一蟲。
誰言養雛不自哺，此語亦足爲愚蒙。
聲音咽咽如有謂，號啼略與嬰兒同。
口乾垂血轉迫促，似欲上訴於蒼穹。
蜀人聞之皆起立，至今斅學傳遺風，
廼知變化不可窮。
豈知昔日居深宮，嬪嬙左右如花紅。

1998 題畫馬歌[韋偃畫]

韋侯別我有所適，知我憐君畫無敵。
戲拈禿筆掃驊騮，欻見騏驎出東壁。
一匹齕草一匹嘶，坐看千里當霜蹄。
時危安得真致此，與人同生亦同死。

2001 戲題畫山水圖歌[王宰畫，宰丹青絕倫]

十日畫一水，五日畫一石。
能事不受相促迫，王宰始肯留真跡。
壯哉崑崙方壺圖，掛君高堂之素壁。
巴陵洞庭日本東，赤岸水與銀河通，
中有雲氣隨飛龍。
舟人漁子入浦漵，山木盡亞洪濤風。
尤工遠勢古莫比，咫尺應須論萬里。
焉得幷州快剪刀，剪取吳松半江水。

2008 戲為雙松圖歌[韋偃]

天下幾人畫古松，畢宏已老韋偃少。
絕筆長風起纖末，滿堂動色嗟神妙。
兩株慘裂苔蘚皮，屈鐵交錯廻高枝。
白摧朽骨龍虎死，黑入太陰雷雨垂。
松根胡僧憩寂寞，厖眉皓首無住著。
偏袒右肩露雙腳，葉裏松子僧前落。
韋侯韋侯數相見，我有一匹好東絹，
重之不減錦繡段。
已令拂拭光凌亂，請公放筆為直幹。

2013 北鄰

明府豈辭滿？藏身方告勞。
青錢買野竹，白幘岸江皐。
愛酒晉山簡，能詩何水曹。
時來訪老疾，步屧到蓬蒿。

2016 南鄰

錦里先生烏角巾，園收芋粟不全貧。
慣看賓客兒童喜，得食階除鳥雀馴。
秋水纔深四五尺，野航恰受兩三人。
白沙翠竹江村暮，相對柴門月色新。

2023 因崔五侍御寄高彭州一絕

百年已過半，秋至轉飢寒。
爲問彭州牧，何時救急難？

2025 奉簡高三十五使君

當代論才子，如公復幾人。
驊騮開道路，鷹隼出風塵。
行色秋將晚，交情老更親。
天涯喜相見，披豁對吾君。

2027 和裴迪登新津寺寄王侍郎[王時牧蜀]

何限倚山木，吟詩秋葉黃。
蟬聲集古寺，鳥影度寒塘。
風物悲遊子，登臨憶侍郎。
老夫貪佛日，隨意宿僧房。

2031 泛溪

落景下高堂，進舟泛廻溪。
誰謂築居小，未盡喬木西。
遠郊信荒僻，秋色有餘凄。
練練峰上雪，纖纖雲表霓。
童戲左右岸，罟弋畢提携。
翻倒荷芰亂，指揮逕路迷。
得魚已割鱗，採藕不洗泥。
人情逐鮮美，物賤事已睽。
吾村靄暝姿，異捨雞亦棲。
蕭條欲何適，出處庶可齊。
衣上見新月，霜中登故畦。
濁醪自初熟，東城多鼓鼙。

2036 出郭

霜露晚凄凄，高天逐望低。
遠煙鹽井上，斜景雪峯西。
故國猶兵馬，他鄉亦鼓鼙。
江城今夜客，還與舊烏啼。

2040 恨別

洛城一別四千里，胡騎長驅五六年。
草木變衰行劍外，兵戈阻絕老江邊。
思家步月清宵立，憶弟看雲白日眠。
聞道河陽近乘勝，司徒急爲破幽燕。

2047 散愁二首

其一

久客宜旋旆，興王未息戈。
蜀星陰見少，江雨夜聞多。
百萬傳深入，寰區望匪他。
司徒下燕趙，收取舊山河。

其二

聞道幷州鎮，尚書訓士齊。
幾時通薊北，當日報關西。
戀闕丹心破，霑衣皓首啼。
老魂招不得，歸路恐長迷。

2052 贈蜀僧閭丘師兄

大師銅梁秀，籍籍名家孫。
鳴呼先博士，炳靈精氣奔。
惟昔武皇后，臨軒御乾坤。
多士盡儒冠，墨客藹雲屯。
當時上紫殿，不獨卿相尊。
世傳閭丘筆，峻極逾崑崙。
鳳藏丹霄暮，龍去白水渾。
青熒雪嶺東，碑碣舊製存。
斯文散都邑，高價越璵璠。
晚看作者意，妙絕與誰論。
吾祖詩冠古，同年蒙主恩。
豫章夾日月，歲久空深根。
小子思踈闊，豈能達詞門。
窮愁一揮淚，相遇即諸昆。
我住錦官城，兄居祇樹園。
地近慰旅愁，往來當丘樊。
天涯歇滯雨，粳稻臥不翻。
漂然薄遊倦，始與道旅敦。
景晏步脩廊，而無車馬喧。
夜闌接軟語，落月如金盆。
漠漠世界黑，驅車爭奪繁。
惟有摩尼珠，可照濁水源。

2061 建都十二韻

蒼生未蘇息，胡馬半乾坤。
議在雲臺上，誰扶黃屋尊？
建都分魏闕，下詔闢荊門。
恐失東人望，其如西極存。
時危當雪恥，計大豈輕論？
雖倚三階正，終愁萬國翻。
牽裾恨不死，漏網辱殊恩。
永負漢庭哭，遙憐湘水魂。
窮冬客江劍，隨事有田園。
風斷青蒲節，霜埋翠竹根。
衣冠空穰穰，關輔久昏昏。
願枉長安日，光暉照北原。

2073 村夜

肅肅風色暮，江頭人不行。
村舂雨外急，鄰火夜深明。
胡羯何多難，樵漁寄此生。
中原有兄弟，萬里正含情。

2076 寄楊五桂州譚[因州參軍段子之任]

五嶺皆炎熱，宜人獨桂林。
梅花萬里外，雪片一冬深。
聞此寬相憶，爲邦復好音。
江邊送孫楚，遠附白頭吟。

2080 和裴迪登蜀州東亭送客逢早梅見寄

東閣官梅動詩興，還如何遜在揚州。
此時對雪遙相憶，送客逢春可自由。
幸不折來傷歲暮，若爲看去亂鄉愁。
江邊一樹垂垂發，朝夕催人自白頭。

2093 西郊

時出碧雞坊，西郊向草堂。
市橋官柳細，江路野梅香。
傍架齊書帙，看題減藥囊。
無人覺來往，疏懶意何長。

2100 奉酬李都督表丈早春作

力疾坐清曉，來時悲早春。
轉添愁伴客，更覺老隨人。
紅入桃花嫩，青歸柳葉新。
望鄉應未已，四海尚風塵。

2106 題新津北橋樓[得郊字]

望極春城上，開筵近鳥巢。
白花簷外朵，青柳檻前梢。
池水觀為政，廚煙覺遠庖。
西川供客眼，唯有此江郊。

2110 暮登四安寺鐘樓寄裴十[迪]

暮倚高樓對雪峯，僧來不語自鳴鐘。
孤城返照紅將斂，近市浮煙翠且重。
多病獨愁常闃寂，故人相見未從容。
知君苦思緣詩瘦，大向交遊萬事慵。

2115 遊修覺寺[前遊]

野寺江天豁，山扉花竹幽。
詩應有神助，吾得及春遊。
徑石相縈帶，川雲自去留。
禪枝宿眾鳥，漂轉暮歸愁。

2119 後遊

寺憶新遊處，橋憐再渡時。
江山如有待，花柳更無私。
野潤煙光薄，沙暄日色遲。
客愁全爲減，捨此復何之。

2125 春夜喜雨

好雨知時節，當春乃發生。
隨風潛入夜，潤物細無聲。
野徑雲俱黑，江船火獨明。
曉看紅濕處，花重錦官城。

2131 客至[喜崔明府相遇]

舍南舍北皆春水，但見羣鷗日日來。
花徑不曾緣客掃，蓬門今始爲君開。
盤飧市遠無兼味，樽酒家貧只舊醅。
肯與鄰翁相對飲，隔籬呼取盡餘杯。

2139 遣意二首

其一

囀枝黃鳥近，泛渚白鷗輕。
一逕野花落，孤村春水生。
衰年催釀黍，細雨更移橙。
漸喜交遊絕，幽居不用名。

其二

簷影微微落，津流脉脉斜。
野船明細火，宿雁聚圓沙。
雲掩初弦月，香傳小樹花。
鄰人有美酒，稚子夜能賒。

2148 漫成二首

其一

野日荒荒白，春流泯泯清。
渚蒲隨地有，村逕逐門成。
只作披衣慣，常從漉酒生。
眼邊無俗物，多病也身輕。

其二

江皋已仲春，花下復清晨。
仰面貪看鳥，回頭錯應人。
讀書難字過，對酒滿壺頻。
近識峨眉老，知余懶是真。

2161 春水生二絕

其一

二月六夜春水生，門前小灘渾欲平。
鸕鷀鸂鶒莫漫喜，吾與汝曹俱眼明。

其二

一夜水高二尺強，數日不可更禁當。
南市津頭有船賣，無錢即買繫籬旁。

2165 江上值水如海勢，聊短述

爲人性僻耽佳句，語不驚人死不休。
老去詩篇渾漫興，春來花鳥莫深愁。
新添水檻供垂釣，故著浮槎替入舟。
焉得思如陶謝手，令渠述作與同遊。

2177 水檻遣心二首

其一

去郭軒楹敞，無村眺望賒。
澄江平少岸，幽樹晚多花。
細雨魚兒出，微風燕子斜。
城中十萬戶，此地兩三家。

其二

蜀天常夜雨，江檻已朝晴。
葉潤林塘密，衣乾枕席清。
不堪祗老病，何得尚浮名。
淺把涓涓酒，深憑送此生。

2183 春水

三月桃花浪，江流復舊痕。
朝來沒沙尾，碧色動柴門。
接縷垂芳餌，連筒灌小園。
已添無數鳥，爭浴故相喧。

2186 江亭

坦腹江亭暖，長吟野望時。
水流心不競，雲在意俱遲。
寂寂春將晚，欣欣物自私。
故林歸未得，排悶強裁詩。

2193 早起

春來常早起，幽事頗相關。
帖石防隤岸，開林出遠山。
一丘藏曲折，緩步有躋攀。
童僕來城市，瓶中得酒還。

2198 落日

落日在簾鈎，溪邊春事幽。
芳菲緣岸圃，樵爨倚灘舟。
啅雀爭枝墜，飛蟲滿院遊。
濁醪誰造汝，一酌散千憂。

2202 獨酌

步屧深林晚，開樽獨酌遲。
仰蜂黏落絮，行蟻上枯梨。
薄劣慚真隱，幽偏得自怡。
本無軒冕意，不是傲當時。

2207 可惜

花飛有底急，老去願春遲。
可惜歡娛地，都非少壯時。
寬心應是酒，遣興莫過詩。
此意陶潛解，吾生後汝期。

2211 徐步

整履步青蕪，荒庭日欲晡。
芹泥隨燕觜，花蘂上蜂鬚。
把酒從衣濕，吟詩信杖扶。
敢論才見忌，實有醉如愚。

2215 寒食

寒食江村路，風花高下飛。
汀煙輕冉冉，竹日凈暉暉。
田父要皆去，鄰家鬧不違。
地偏相識盡，雞犬亦忘歸。

2219 江畔獨步尋花七絕句

其一

江上被花惱不徹，無處告訴只顛狂。
走覓南鄰愛酒伴，經旬出飲獨空牀。

其二

稠花亂蕊畏江濱，行步欹危實怕春。
詩酒尚堪驅使在，未須料理白頭人。

其三

江深竹靜兩三家，多事紅花映白花。
報答春光知有處，應須美酒送生涯。

其四

東望少城花滿煙，百花高樓更可憐。
誰能載酒開金盞，喚取佳人舞繡筵。

其五

黃師塔前江水東，春光懶困倚微風。
桃花一簇開無主，可愛深紅愛淺紅。

其六

黃四孃家花滿蹊，千朵萬朵壓枝低。
留連戲蝶時時舞，自在嬌鶯恰恰啼。

其七

不是愛花即肯死，只恐花盡老相催。
繁枝容易紛紛落，嫩葉商量細細開。

2232 絕句漫興九首

其一

眼見客愁愁不醒，無賴春色到江亭。
即遣花開深造次，便覺鶯語太丁寧。

其二

手種桃李非無主，野老牆低還是家。
恰似春風相欺得，夜來吹折數枝花。

其三

熟知茅齋絕低小，江上燕子故來頻。
銜泥點汙琴書內，更接飛蟲打著人。

其四

二月已破三月來，漸老逢春能幾迴？
莫思身外無窮事，且盡生前有限杯。

其五

腸斷江春欲盡頭，杖藜徐步立芳洲。
顛狂柳絮隨風去，輕薄桃花逐水流。

其六

懶慢無堪不出村，呼兒日在掩柴門。
蒼苔濁酒林中靜，碧水春風野外昬。

其七

糝徑楊花鋪白氈，點溪荷葉疊青錢。
筍根稚子無人見，沙上鳧雛旁母眠。

其八

舍西柔桑葉可拈，江畔細麥復纖纖。
人生幾何春已夏，不放香醪如蜜甜。

其九

隔戶楊柳弱嫋嫋，恰似十五女兒腰。
謂誰朝來不作意，狂風挽斷最長條。

2256 少年行二首

其一

莫笑田家老瓦盆，自從盛酒長兒孫。
傾銀注瓦驚人眼，共醉終同臥竹根。

其二

巢燕養雛渾去盡，江花結子已無多。
黃衫年少來宜數，不見堂前東逝波。

2263 江漲

江發蠻夷漲，山添雨雪流。
大聲吹地轉，高浪蹴天浮。
魚鼈為人得，蛟龍不自謀。
輕帆好去便，吾道付滄洲。

2266 石鏡

蜀王將此鏡，送死置空山。
冥寞憐香骨，提攜近玉顏。
衆妃無復歎，千騎亦虛還。
獨有傷心石，埋輪月宇閒。

2270 琴臺

茂陵多病後，尚愛卓文君。
酒肆人間世，琴臺日暮雲。
野花留寶靨，蔓草見羅裙。
歸鳳求皇意，寥寥不復聞。

2277 朝雨

涼氣曉蕭蕭，江雲亂眼飄。
風鴛藏近渚，雨燕集深條。
黃綺終辭漢，巢由不見堯。
草堂樽酒在，幸得過清朝。

2281 晚晴

村晚驚風度，庭幽過雨霑。
夕陽薰細草，江色映疏簾。
書亂誰能帙，杯乾可自添。
時聞有餘論，未怪老夫潛。

2286 高柟

柟樹色冥冥，江邊一蓋青。
近根開藥圃，接葉製茅亭。
落景陰猶合，微風韻可聽。
尋常絕醉困，臥此片時醒。

2289 惡樹

獨遶虛齋徑，常持小斧柯。
幽陰成頗雜，惡木剪還多。
枸杞因吾有，雞棲奈汝何。
方知不材者，生長漫婆娑。

2294 進艇

南京久客耕南畝，北望傷神坐北窻。
晝引老妻乘小艇，晴看稚子浴清江。
俱飛蛺蝶元相逐，並蒂芙蓉本自雙。
茗飲蔗漿攜所有，瓷罌無謝玉爲缸。

2300 一室

一室他鄉遠，空林暮景懸。
正愁聞塞笛，獨立見江船。
巴蜀來多病，荊蠻去幾年。
應同王粲宅，留井峴山前。

2306 所思

苦憶荊州醉司馬，謫官樽俎定常開。
九江日落醒何處，一柱觀頭眠幾回。
可憐懷抱向人盡，欲問平安無使來。
故憑錦水將雙淚，好過瞿唐灩澦堆。

2311 聞斛斯六官未歸

故人南郡去，去索作碑錢。
本賣文爲活，翻令室倒懸。
荊扉深蔓草，土銼冷疏煙。
老罷休無賴，歸來省醉眠。

2318 送裴五赴東川

故人亦流落，高義動乾坤。
何日通燕塞，相看老蜀門。
東行應暫別，北望苦銷魂。
凜凜悲秋意，非君誰與論。

2321 贈虞十五司馬

遠師虞祕監，今喜識玄孫。
形像丹青逼，家聲器宇存。
淒涼憐筆勢，浩蕩問詞源。
爽氣金天豁，清談玉露繁。
佇鳴南岳鳳，欲化北溟鯤。
交態知浮俗，儒流不異門。
過逢連客位，日夜倒芳樽。
沙岸風吹葉，雲江月上軒。
百年嗟已半，四座敢辭喧。
書籍終相與，青山隔故園。

2326 徐卿二子歌

君不見，徐卿二子生絕奇，感應吉夢相追隨。
孔子釋氏親抱送，並是天上麒麟兒。
大兒九齡色清澈，秋水爲神玉爲骨。
小兒五歲氣食牛，滿堂賓客皆回頭。
吾知徐公百不憂，積善袞袞生公侯。
丈夫生兒有如此二雛者，名位豈肯卑微休。

2329 戲作花卿歌

成都猛將有花卿，學語小兒知姓名。
用如快鶻風火生，見賊惟多身始輕。
綿州副使著柘黃，我卿掃除即日平。
子璋髑髏血模糊，手提擲還崔大夫。
李侯重有此節度，人道我卿絕世無。
既稱絕世無，天子何不喚取守京都。

2335 贈花卿

錦城絲管日紛紛，半入江風半入雲。
此曲祗應天上有，人間能得幾回聞。

2339 柟樹為風雨所拔歎

倚江柟樹草堂前，故老相傳二百年。
誅茅卜居總為此，五月髣髴聞寒蟬。
東南飄風動地至，江翻石走流雲氣。
幹排雷雨猶力爭，根斷泉源豈天意。
滄波老樹性所愛，浦上童童一青蓋。
野客頻留懼雪霜，行人不過聽竽籟。
虎倒龍顛委榛棘，淚痕血點垂胸臆。
我有新詩何處吟，草堂自此無顏色。

2345 茅屋為秋風所破歌

八月秋高風怒號，卷我屋上三重茅。
茅飛度江洒江郊，高者掛罥長林梢，
下者飄轉沉塘坳。
南村羣童欺我老無力，忍能對面爲盜賊，
公然抱茅入竹去。
脣焦口燥呼不得，歸來倚杖自歎息。
俄頃風定雲墨色，秋天漠漠向昏黑。
布衾多年冷似鐵，嬌兒惡臥踏裏裂。
床床屋漏無乾處，雨腳如麻未斷絕。
自經喪亂少睡眠，長夜沾濕何由徹?
安得廣廈千萬間，大庇天下寒士俱歡顏，
風雨不動安如山。
嗚呼！
何時眼前突兀見此屋，吾廬獨破受凍死亦足！

2353 百憂集行

憶年十五心尚孩，健如黃犢走復來。
庭前八月梨棗熟，一日上樹能千廻。
即今倏忽已五十，坐臥只多少行立。
強將笑語供主人，悲見生涯百憂集。
入門依舊四壁空，老妻睹我顏色同。
癡兒未知父子禮，叫怒索飯啼門東。

2358 病栢

有栢生崇岡，童童狀車蓋。
偃蹙龍虎姿，主當風雲會。
神明依正直，故老多再拜。
豈知千年根，中路顏色壞。
出非不得地，蟠據亦高大。
歲寒忽無憑，日夜柯葉改。
丹鳳領九雛，哀鳴翔其外。
鴟鴞志意滿，養子穿穴內。
客從何鄉來，佇立久吁怪。
靜求元精理，浩蕩難倚賴。

2364 病橘

群橘少生意，雖多亦奚為。
惜哉結實小，酸澀如棠梨。
剖之盡蠹蟲，采掇爽其宜。
紛然不適口，豈止存其皮。
蕭蕭半死葉，未忍別故枝。
玄冬霜雪積，況乃廻風吹！
嘗聞蓬萊殿，羅列瀟湘姿。
此物歲不稔，玉食失光輝。
寇盜尚憑陵，當君減膳時。
汝病是天意，吾諗罪有司。
憶昔南海使，奔騰獻荔支：
百馬死山谷，到今耆舊悲。

2371 枯椶

蜀門多椶櫚，高者十八九。
其皮割剝甚，雖衆亦易朽。
徒布如雲葉，青黃歲寒後。
交橫集斧斤，凋喪先蒲柳。
傷時苦軍乏，一物官盡取。
嗟爾江漢人，生成復何有。
有同枯椶木，使我沉歎久。
死者即已休，生者何自守。
啾啾黃雀啅，側見寒蓬走。
念爾形影乾，摧殘沒藜莠。

2377 枯柟

楩柟枯崢嶸，鄉黨皆莫記。
不知幾百歲，慘慘無生意。
上枝摩皇天，下根蟠厚地。
巨圍雷霆坼，萬孔蟲蟻萃。
凍雨落流膠，衝風奪佳氣。
白鵠遂不來，天雞爲愁思。
猶含棟梁具，無復霄漢志。
良工古昔少，識者出涕淚。
種榆水中央，成長何容易。
截承金露盤，裊裊不自畏。

2383 赴青城縣出成都寄陶、王二少尹

老恥妻孥笑，貧嗟出入勞。
客情投異縣，詩態憶吾曹。
東郭滄江合，西山白雪高。
文章差底病，回首興滔滔。

2389 野望因過常少仙

野橋齊度馬，秋望轉悠哉。
竹覆青城合，江從灌口來。
入村樵徑引，嘗果栗皺開。
落盡高天日，幽人未遣迴。

2393 丈人山

自為青城客，不唾青城地。
為愛丈人山，丹梯近幽意。
丈人祠西佳氣濃，緣雲擬住最高峰。
掃除白髮黃精在，君看他時冰雪容。

2395 逢唐興劉主簿弟

分手開元末，連年絕尺書。
江山且相見，戎馬未安居。
劍外官人冷，關中驛騎疏。
輕舟下吳會，主簿意何如。

2398 敬簡王明府

葉縣郎官宰，周南太史公。
神仙才有數，流落意無窮。
驥病思偏秣，鷹愁怕苦籠。
看君用高義，恥與萬人同。

2402 重簡王明府

甲子西南異，冬來只薄寒。
江雲何夜盡，蜀雨幾時乾。
行李須相問，窮愁豈有寬。
君聽鴻雁響，恐致稻粱難。

2405 寄杜位[位京中宅近西曲江，詩尾有述]

近聞寬法離新州，想見懷歸尚百憂。
逐客雖皆萬里去，悲君已是十年流。
干戈況復塵隨眼，鬢髮還應雪滿頭。
玉壘題書心緒亂，何時更得曲江遊。

2410 送韓十四江東覲省

兵戈不見老萊衣，歎息人間萬事非。
我已無家尋弟妹，君今何處訪庭闈。
黃牛峽靜灘聲轉，白馬江寒樹影稀。
此別還須各努力，故鄉猶恐未同歸。

2417 不見[近無李白消息]

不見李生久，佯狂真可哀。
世人皆欲殺，吾意獨憐才。
敏捷詩千首，飄零酒一杯。
匡山讀書處，頭白好歸來。

2424 草堂即事

荒村建子月，獨樹老夫家。
霧裏江船渡，風前逕竹斜。
寒魚依密藻，宿鷺起圓沙。
蜀酒禁愁得，無錢何處賒。

2429 徐九少尹見過

晚景孤村僻，行軍數騎來。
交新徒有喜，禮厚媿無才。
賞靜憐雲竹，忘歸步月臺。
何當看花蘂，欲發照江梅。

2432 范二員外邈、吳十侍御郁特枉駕闕展待，聊寄此

蹔往比鄰去，空聞二妙歸。
幽棲誠簡略，衰白已光暉。
野外貧家遠，村中好客稀。
論文或不媿，肯重款柴扉。

2435 王十七侍御掄許攜酒至草堂，奉寄此詩，便請邀高三十五使君同到

老夫臥穩朝慵起，白屋寒多暖始開。
江鸛巧當幽徑浴，鄰雞還過短牆來。
繡衣屢許攜家醞，皂蓋能忘折野梅？
戲假霜威促山簡，須成一醉習池迴。

2442 王竟攜酒，高亦同過，共用寒字

卧病荒郊遠，通行小徑難。
故人能領客，攜酒重相看。
自媿無鮭菜，空煩卸馬鞍。
移時勸山簡，頭白恐風寒。

2445 陪李七司馬皂江上觀造竹橋，即日成，往來之人免冬寒入水，聊題短作，簡李公二首

其一

伐竹爲橋結構同，褰裳不涉往來通。
天寒白鶴歸華表，日落青龍見水中。
顧我老非題柱客，知君才是濟川功。
合歡卻笑千年事，驅石何時到海東。

其二

把燭成橋夜，廻舟坐客時。
天高雲去盡，江迥月來遲。
衰謝多扶病，招邀屢有期。
異方乘此興，樂罷不無悲。

2453 李司馬橋了，承高使君自成都回

向來江上手紛紛，三日成功事出群。
已傳童子騎青竹，總擬橋東待使君。

2454 野望

西山白雪三城戍，南浦清江萬里橋。
海內風塵諸弟隔，天涯涕淚一身遙。
唯將遲暮供多病，未有涓埃答聖朝。
跨馬出郊時極目，不堪人事日蕭條。

2460 入奏行

竇侍御，驥之子，鳳之雛。
年未三十忠義俱，骨鯁絕代無。
炯如一段清冰出萬壑，置在迎風寒露之玉壺。
蔗漿歸廚金碗凍，洗滌煩熱足以寧君軀。
政用疏通合典則，戚聯豪貴耽文儒。
兵革未息人未蘇，天子亦念西南隅。
吐蕃憑陵氣頗麤，竇氏檢察應時須。
運糧繩橋壯士喜，斬木火井窮猿呼。
八州刺史思一戰，三城守邊卻可圖。
此行入奏計未小，密奉聖旨恩宜殊。
繡衣春當霄漢立，綵服日向庭闈趨。
省郎京尹必俯拾，江花未落還成都。
江花未落還成都，肯訪浣花老翁無?
為君酤酒滿眼酤，與奴白飯馬青芻。2472 廣州段功曹到，得楊五長史譚書，功曹卻歸，聊寄此詩

衛青開幕府，楊僕將樓船。
漢節梅花外，春城海水邊。
銅梁書遠及，珠浦使將旋。
貧病他鄉老，煩君萬里傳。

2476 得廣州張判官叔卿書，使還，以詩代意

鄉關胡騎遠，宇宙蜀城偏。
忽得炎州信，遙從月峽傳。
雲深驃騎幕，夜隔孝廉船。
卻寄雙愁眼，相思淚點懸。

2480 送段功曹歸廣州

南海春天外，功曹幾月程。
峽雲籠樹小，湖日落船明。
交趾丹砂重，韶州白葛輕。
幸君因旅客，時寄錦官城。

2484 魏十四侍御就弊廬相別

有客騎驄馬，江邊問草堂。
遠尋留藥價，惜別到文場。
入幕旌旗動，歸軒錦繡香。
時應念衰疾，書疏及滄浪。

2487 贈別何邕

生死論交地，何由見一人。
悲君隨燕雀，薄宦走風塵。
綿谷元通漢，沱江不向秦。
五陵花滿眼，傳語故鄉春。

2493 贈別鄭鍊赴襄陽

戎馬交馳際，柴門老病身。
把君詩過日，念此別驚神。
地闊峨眉晚，天高峴首春。
為於耆舊內，試覓姓龐人。

2497 重贈鄭絕句

鄭子將行罷使臣，囊無一物獻尊親。
江山路遠羈離日，裘馬誰為感激人。

2501 戲為六絕句

其一

庚信文章老更成，凌雲健筆意縱橫。
今人嗤點流傳賦，不覺前賢畏後生。

其二

楊王盧駱當時體，輕薄為文哂未休。
爾曹身與名俱滅，不廢江河萬古流。

其三

縱使盧王操翰墨，劣於漢魏近風騷。
龍文虎脊皆君馭，歷塊過都見爾曹。

其四

才力應難跨數公，凡今誰是出群雄？
或看翡翠蘭苕上，未掣鯨魚碧海中。

其五

不薄今人愛古人，清詞麗句必為鄰。
竊攀屈宋宜方駕，恐與齊梁作後塵。

其六

未及前賢更勿疑，遞相祖述復先誰？
別裁偽體親風雅，轉益多師是汝師。

2516 江頭五詠

丁香

丁香體柔弱，亂結枝猶墊。
細葉帶浮毛，疎花披素豔。
深栽小齋後，庶近幽人占。
晚墮蘭麝中，休懷粉身念。

麗春

百草競春華，麗春應最勝。
少須好顏色，多漫枝條剩。
紛紛桃李枝，處處總能移。
如何此貴重，卻怕有人知。

梔子

梔子比眾木，人間誠未多。
於身色有用，與道氣傷和。
紅取風霜實，青看雨露柯。
無情移得汝，貴在映江波。

鸂鶒

故使籠寬織，須知動損毛。
看雲莫悵望，失水任呼號。
六翮曾經剪，孤飛卒未高。
且無鷹隼慮，留滯莫辭勞。

花鴨

花鴨無泥滓，階前每緩行。
羽毛知獨立，黑白太分明。
不覺羣心妬，休牽衆眼驚。
稻粱霑汝在，作意莫先鳴。

2527 畏人

早花隨處發，春鳥異方啼。
萬里清江上，三年落日低。
畏人成小築，褊性含幽棲。
門徑從榛草，無心待馬蹄。

2530 屏跡三首

其一

衰年甘屏跡，幽事供高臥。
鳥下竹根行，龜開萍葉過。
年荒酒價乏，日併園蔬課。
猶酌甘泉歌，歌長擊樽破。

其二

用拙存吾道，幽居近物情。
桑麻深雨露，燕雀半生成。
村鼓時時急，漁舟箇箇輕。
杖藜從白首，心跡喜雙清。

其三

晚起家何事？無營地轉幽。
竹光團野色，舍影漾江流。
失學從兒懶，長貧任婦愁。
百年渾得醉，一月不梳頭。

2537 少年行

馬上誰家白面郎，臨堦下馬坐人牀。
不通姓字麤豪甚，指點銀瓶索酒嘗。

2539 絕句

江邊踏青罷，迴首見旌旗。
風起春城暮，高樓鼓角悲。

2541 即事

百寶裝腰帶，真珠絡臂韝。
笑時花近眼，舞罷錦纏頭。

2542 奉酬嚴公寄題野亭之作

拾遺曾奏數行書，懶性從來水竹居。
奉引濫騎沙苑馬，幽棲真釣錦江魚。
謝安不倦登臨費，阮籍焉知禮法踈。
枉沐旌麾出城府，草茅無徑欲教鋤。

2548 嚴中丞枉駕見過[嚴自東川除西川勅令兩川都節制]

元戎小隊出郊坰，問柳尋花到野亭。
川合東西瞻使節，地分南北任流萍。
扁舟不獨如張翰，皀帽應兼似管寧。
寂寞江天雲霧裏，何人道有少微星？

2552 遭田父泥飲美嚴中丞

步屧隨春風，村村自花柳。
田翁逼社日，邀我嘗春酒。
酒酣誇新尹，畜眼未見有。
廻頭指大男，渠是弓弩手。
名在飛騎籍，長番歲時久。
前日放營農，辛苦救衰朽。
差科死則已，誓不舉家走。
今年大作社，拾遺能住否？
叫婦開大瓶，盆中爲吾取。
感此氣揚揚，須知風化首。
語多雖雜亂，說尹終在口。
朝來偶然出，自卯將及酉。
久客惜人情，如何拒鄰叟。
高聲索果栗，欲起時被肘。
指揮過無禮，未覺村野醜。
月出遮我留，仍嗔問升斗。

2560 奉和嚴中丞西城晚眺十韻

汲黯匡君切，廉頗出將頻。
直詞才不世，雄略動如神。
政簡移風速，詩清立意新。
層城臨暇景，絕域望餘春。
旗尾蛟龍會，樓頭燕雀馴。
地平江動蜀，天闊樹浮秦。
帝念深分閫，軍須遠算緡。
花羅封蛺蝶，瑞錦送麒麟。
辭第輸高義，觀圖憶古人。
征南多興緒，事業闇相親。

2565 中丞嚴公雨中垂寄見憶一絕，奉答二絕

其一

雨映行宮辱贈詩，元戎肯赴野人期。
江邊老病雖無力，强擬晴天理釣絲。

其二

何日雨晴雲出溪？白沙青石洗無泥。
只須伐竹開荒徑，拄杖穿花聽馬嘶。

2568 謝嚴中丞送青城山道士乳酒一瓶

山瓶乳酒下青雲，氣味濃香幸見分。
鳴鞭走送憐漁父，洗盞開嘗對馬軍。

2570 三絕句

其一

楸樹馨香倚釣磯，斬新花蕊未應飛。
不如醉裏風吹盡，可忍醒時雨打稀?

其二

門外鸕鷀去不來，沙頭忽見眼相猜。
自今已後知人意，一日須來一百迴。

其三

無數春笋滿林生，柴門密掩斷人行。
會須上番看成竹，客至從嗔不出迎。

2576 野人送朱櫻

西蜀櫻桃也自紅，野人相贈滿筠籠。
數回細寫愁仍破，萬顆圓勻訝許同。
憶昨賜霑門下省，退朝擎出大明宮。
金盤玉筯無消息，此日嘗新任轉蓬。

2582 嚴公仲夏枉駕草堂兼携酒饌[得寒字]

竹裏行厨洗玉盤，花邊立馬簇金鞍。
非關使者徵求急，自識將軍禮數寬。
百年地闢柴門逈，五月江深草閣寒。
看弄漁舟移白日，老農何有罄交歡？

2588 嚴公廳宴同詠蜀道畫圖[得空字]

日臨公館靜，畫滿地圖雄。
劍閣星橋北，松州雪嶺東。
華夷山不斷，吳蜀水相通。
興與煙霞會，清樽幸不空。

2591 戲贈友二首

其一

元年建巳月，郎有焦校書。
自誇足膂力，能騎生馬駒。
一朝被馬踏，脣裂板齒無。
壯心不肯已，欲得東擒胡。

其二

元年建巳月，官有王司直。
馬驚折左臂，骨折面如墨。
駑駘漫深泥，何不避雨色？
勸君休歎恨，未必不爲福？

2594 大雨

西蜀冬不雪，春農尚嗷嗷。
上天迴哀眷，朱夏雲鬱陶。
執熱乃沸鼎，纖絺成縕袍。
風雷颯萬里，霈澤施蓬蒿。
敢辭茅葦漏，已喜黍豆高。
三日無行人，二江聲怒號。
流惡邑里清，矧茲遠江皋。
荒庭步鸛鶴，隱几望波濤。
沉痾聚藥餌，頓忘所進勞。
則知潤物功，可以貸不毛。
陰色靜壠畝，勸耕自官曹。
四鄰耒耜出，何必吾家操？

2598 溪漲

當時浣花橋，溪水纔尺餘。
白石明可把，水中有行車。
秋夏忽汎溢，豈唯入吾廬。
蛟龍亦狼狽，况是鼈與魚。
茲晨已半落，歸路跬步踈。
馬嘶未敢動，前有深填淤。
青青屋東麻，散亂床上書。
不意遠山雨，夜來復何如？
我遊都市間，晚憩必村墟。
乃知久行客，終日思其居。

2600 大麥行

大麥乾枯小麥黃，婦女行泣夫走藏。
東至集壁西梁洋，問誰腰鎌胡與羌。
豈無蜀兵三千人，部領辛苦江山長。
安得如鳥有羽翅，託身白雲還故鄉。

2603 奉送嚴公入朝十韻

鼎湖瞻望遠，象闕憲章新。
四海猶多難，中原憶舊臣。
與時安反側，自昔有經綸。
感激張天步，從容靜塞塵。
南圖迴羽翮，北極捧星辰。
漏鼓還思晝，宮鶯罷囀春。
空留玉帳術，愁殺錦城人。
閣道通丹地，江潭隱白蘋.
此生那老蜀，不死會歸秦。
公若登台輔，臨危莫愛身。

2608 送嚴侍郎到綿州同登杜使君江樓[得心字]

野興每難盡，江樓延賞心。
歸朝送使節，落景惜登臨。
稍稍煙集渚，微微風動襟。
重船依淺瀨，輕鳥度層陰。
檻峻背幽谷，窗虛交茂林。
燈光散遠近，月彩靜高深。
城擁朝來客，天橫醉後參。
窮途衰謝意，苦調短長吟。
此會共能幾，諸孫賢至今。
不勞朱戶閉，自待白河沉。

2613 奉濟驛重送嚴公四韻

遠送從此別，青山空復情。
幾時盃重把？昨夜月同行。
列郡謳歌惜，三朝出入榮。
江村獨歸處，寂寞養殘生。

2615 送梓州李使君之任[故陳拾遺射洪人也，篇末有云]

籍甚黃丞相，能名自潁川。
近看除刺史，還喜得吾賢。
五馬何時到？雙魚會早傳。
老思筇竹杖，冬要錦衾眠。
不作臨歧恨，唯聽舉最先。
火雲揮汗日，山驛醒心泉。
遇害陳公殞，於今蜀道憐。
君行射洪縣，爲我一潸然。

2621 觀打魚歌

綿州江水之東津，魴魚鱍鱍色勝銀。
漁人漾舟沉大網，截江一擁數百鱗。
衆魚常才盡卻棄，赤鯉騰出如有神。
潛龍無聲老蛟怒，廻風颯颯吹沙塵。
饔子左右揮霜刀，鱠飛金盤白雪高。
徐州禿尾不足憶，漢陰槎頭遠遁逃。
魴魚肥美知第一，既飽歡娛亦蕭瑟。
君不見朝來割素鬐，咫尺波濤永相失。

2624 又觀打魚

蒼江漁子清晨集，設網提綱萬魚急。
能者操舟疾若風，撐突波濤挺叉入。
小魚脫漏不可紀，半死半生猶戢戢。
大魚傷損皆垂頭，屈强泥沙有時立。
東津觀魚已再來，主人罷鱠還傾盃。
日暮蛟龍改窟穴，山根鱣鮪隨雲雷。
干戈兵革鬬未止，鳳凰麒麟安在哉？
吾徒胡爲縱此樂？暴殄天物聖所哀。

2628 越王樓歌

綿州州府何磊落，顯慶年中越王作。
孤城西北起高樓，碧瓦朱甍照城郭。
樓下長江百丈清，山頭落日半輪明。
君王舊跡今人賞，轉見千秋萬古情。

2631 海棕行

左綿公館清江濆，海棕一株高入雲。
龍鱗犀甲相錯落，蒼稜白皮十抱文。
自是眾木亂紛紛，海棕焉知身出群。
移栽北辰不可得，時有西域胡僧識。

2633 姜楚公畫角鷹歌

楚公畫鷹鷹戴角，殺氣森森到幽朔。
觀者貪愁掣臂飛，畫師不是無心學。
此鷹寫真在左綿，卻嗟真骨遂虛傳。
梁間燕雀休驚怕，亦未摶空上九天。

2636 東津送韋諷攝閬州錄事

聞說江山好，憐君吏隱兼。
寵行舟遠泛，惜別酒頻添。
推薦非承乏，操持必去嫌。
他時如按縣，不得慢陶潛。

2639 光祿坂行

山行落日下絕壁，西望千山萬山赤。
樹枝有鳥亂鳴時，暝色無人獨歸客。
馬驚不憂深谷墜，草動只怕長弓射。
安得更似開元中，道路即今多擁隔。

2641 苦戰行

苦戰身死馬將軍，自云伏波之子孫。
干戈未定失壯士，使我嘆恨傷精魂。
去年江南討狂賊，臨江把臂難再得。
別時孤雲今不飛，時獨看雲淚橫臆。

2643 去秋行

去秋涪江木落時，臂槍走馬誰家兒?
到今不知白骨處，部曲有去皆無歸。
遂州城中漢節在，遂州城外巴人稀。
戰場冤魂每夜哭，空令野營猛士悲。

2647 宗武生日

小子何時見？高秋此日生。
自從都邑語，已伴老夫名。
詩是吾家事，人傳世上情。
熟精文選理，休覔綵衣輕。
凋瘵筵初秩，欹斜坐不成。
流霞分片片，涓滴就徐傾。

2651 寄高適

楚隔乾坤遠，難招病客魂。
詩名惟我共，世事與誰論？
北闕更新主，南星落故園。
定知相見日，爛熳倒芳樽。

2654 題玄武禪師屋壁

何年顧虎頭，滿壁畫瀛州。
赤日石林氣，青天江海流。
錫飛常近鶴，杯度不驚鷗。
似得廬山路，真隨惠遠遊。

2658 悲秋

涼風動萬里，群盜尚縱橫。
家遠傳書日，秋來為客情。
愁窺高鳥過，老逐眾人行。
始欲投三峽，何由見兩京。

2661 客夜

客睡何曾著，秋天不肯明。
卷簾殘月影，高枕遠江聲。
計拙無衣食，途窮仗友生。
老妻書數紙，應悉未歸情。

2664 客亭

秋窗猶曙色，落木更天風。
日出寒山外，江流宿霧中。
聖朝無棄物，老病已成翁。
多少殘生事，飄零似轉蓬。

2667 九日登梓州城

伊昔黃花酒，如今白髮翁。
追懽筋力異，望遠歲時同。
弟妹悲歌裏，朝廷醉眼中。
兵戈與關塞，此日意無窮。

2670 九日奉寄嚴大夫

九日應愁思，經時冒險艱。
不眠持漢節，何路出巴山？
小驛香醪嫩，重巖細菊斑。
遙知簇鞍馬，迴首白雲間。

2674 戲題寄上漢中王三首[時王在梓州，初至斷酒不飲，篇有戲述]

其一

西漢親王子，成都老客星。
百年雙白鬢，一別五秋螢。
忍斷杯中物，祗看坐右銘。
不能隨皂蓋，自醉逐浮萍。

其二

策杖時能出，王門異昔遊。
已知嗟不起，未許醉相留。
蜀酒濃無敵，江魚美可求。
終思一酩酊，淨掃雁池頭。

其三

羣盜無歸路，衰顏會遠方。
尚憐詩警策，猶記酒顛狂。
魯衛彌尊重，徐陳略喪亡。
空餘枚叟在，應念早升堂。

2681 玩月呈漢中王

夜深露氣清，江月滿江城。
浮客轉危坐，歸舟應獨行。
關山同一照，烏鵲自多驚。
欲得淮王術，風吹暈已生。

2685 相從歌[贈嚴二別駕]

我行入東川，十步一迴首。
成都亂罷氣蕭瑟，浣花草堂亦何有？
梓中豪俊大者誰？本州從事知名久。
把臂開樽飲我酒，酒酣擊劍蛟龍吼。
烏帽拂塵青螺粟，紫衣將炙緋衣走。
銅盤燒蠟光吐日，夜如何其初促膝。
黃昏始扣主人門，誰謂俄頃膠在漆。
萬事盡付形骸外，百年未見歡娛畢。
神傾意豁真佳士，久客多憂今愈疾。
高視乾坤又可愁，一軀交態同悠悠。
垂老遇君未恨晚，似君須向古人求。

2690 秋盡

秋盡東行且未迴，茅齋寄在少城隈。
籬邊老卻陶潛菊，江上徒逢袁紹盃。
雪嶺獨看西日落，劍門猶阻北人來。
不辭萬里長爲客，懷抱何時得好開？

2694 野望

金華山北涪水西，仲冬風日始凄凄。
山連越巂蟠三蜀，水散巴渝下五溪。
獨鶴不知何事舞？飢烏似欲向人啼。
射洪春酒寒仍綠，極目傷神誰為擕？

2698 冬到金華山觀因得故拾遺陳公學堂遺迹

涪右衆山內，金華紫崔嵬。
上有蔚藍天，垂光抱瓊臺。
繫舟接絕壁，杖策窮縈回。
四顧俯層巔，澹然川谷開。
雪嶺日色死，霜鴻有餘哀。
焚香玉女跪，霧裏仙人來。
陳公讀書堂，石柱仄青苔。
悲風爲我起，激烈傷雄才。

2703 陳拾遺故宅

拾遺平昔居，大屋尚修椽。
悠揚荒山日，慘澹故園煙。
位下曷足傷？所貴者聖賢。
有才繼騷雅，哲匠不比肩。
公生楊馬後，名與日月懸。
同遊英俊人，多秉輔佐權。
彥昭超玉價，郭振起通泉。
到今素壁滑，灑翰銀鈎連。
盛事會一時，此堂豈千年！
終古立忠義，感遇有遺篇。

2707 謁文公上方

野寺隱喬木，山僧高下居。
石門日色異，絳氣橫扶踈。
窈窕入風磴，長蘿紛卷舒。
庭前猛虎臥，遂得文公廬。
俯視萬家邑，煙塵對階除。
吾師雨花外，不下十年餘。
長者自布金，禪龕只晏如。
大珠脫玷翳，白月當空虛。
甫也南北人，蕪漫少耘鋤。
久遭詩酒污，何事忝簪裾。
王侯與螻蟻，同盡隨丘墟。
願聞第一義，迴向心地初。
金篦刮眼膜，價重百車渠。
無生有汲引，茲理儻吹噓。

2713 奉贈射洪李四丈

丈人屋上烏，人好烏亦好。
人生意氣豁，不在相逢早。
南京亂初定，所向色枯槁。
遊子無根株，茅齋付秋草。
東征下月峽，掛席窮海島。
萬里須十金，妻孥未相保。
蒼茫風塵際，蹭蹬騏驎老。
志士懷感傷，心胸已傾倒。

2716 早發射洪縣南途中作

將老憂貧窶，筋力豈能及？
征途乃侵星，得使諸病入。
鄙人寡道氣，在困無獨立。
俶裝逐徒旅，達曙凌險澀。
寒日出霧遲，清江轉山急。
僕伕行不進，駑馬若維縶。
汀洲稍踈散，風景開怏悒。
空慰所尚懷，終非曩遊集。
衰顏偶一破，勝事難屢挹。
茫然阮籍途，更灑楊朱泣。

2720 通泉驛南去通泉縣十五里山水作

溪行衣自濕，亭午氣始散。
冬溫蚊蚋在，人遠鳧鴨亂。
登頓生層陰，欹傾出高岸。
驛樓衰柳側，縣郭輕煙畔。
一川何綺麗，盡目窮壯觀。
山色遠寂寞，江光夕滋漫。
傷時愧孔父，去國同王粲。
我生苦飄零，所歷有嗟嘆。

2723 過郭代公故宅

豪俊初未遇，其跡或脫略。
代公尉通泉，放意何自若！
及夫登袞冕，直氣森噴薄。
磊落見異人，豈伊常情度？
定策神龍後，宮中翕清廓。
俄頃辨尊親，指揮存顧托。
羣公有慚色，王室無削弱。
逈出名臣上，丹青照臺閣。
我行得遺跡，池館皆疏鑿。
壯公臨事斷，顧步涕橫落。
高詠寶劍篇，神交付冥寞。

2728 觀薛稷少保書畫壁

少保有古風，得之陜郊篇。
惜哉功名忤，但見書畫傳。
我遊梓州東，遺跡涪江邊。
畫藏青蓮界，書入金榜懸。
仰看垂露姿，不崩亦不騫。
鬱鬱三大字，蛟龍岌相纏。
又揮西方變，發地扶屋椽。
慘淡壁飛動，到今色未填。
此行疊壯觀，郭薛俱才賢。
不知百載後，誰復來通泉？

2733 通泉縣署屋壁後薛少保畫鶴

薛公十一鶴，皆寫青田真。
畫色久欲盡，蒼然猶出塵。
低昂各有意，磊落如長人。
佳此志氣遠，豈唯粉墨新。
萬里不以力，羣遊森會神。
威遲白鳳態，非是蒼鶊隣。
高堂未傾覆，常得慰佳賓。
曝露牆壁外，終嗟風雨頻。
赤霄有真骨，恥飲洿池津。
冥冥任所往，脱略誰能馴？

2737 陪王侍御宴通泉山野亭

江水東流去，清樽日復斜。
異方同宴賞，何處是京華？
亭影臨山水，村煙對浦沙。
狂歌遇形勝，得醉即為家。

2739 陪王侍御同登東山最高頂，宴姚通泉，晚擕酒泛江

姚公美政誰與儔？不減昔時陳太丘。
邑中上客有柱史，多暇日陪驄馬遊。
東山高頂羅珍羞，下顧城郭銷我憂。
清江白日落欲盡，復擕美人登綵舟。
笛聲憤怨哀中流，妙舞逶迤夜未休。
燈前往往大魚出，聽曲低昂如有求。
三更風起寒浪涌，取樂喧呼覺船重。
滿空星河光破碎，四座賓客色不動。
請公臨深莫相違，迴船罷酒上馬歸。
人生歡會豈有極？無使霜過霑人衣。

2743 漁陽

漁陽突騎猶精鋭，赫赫雍王都節制。
猛將飄然恐後時，本朝不入非高計。
祿山北築雄武城，舊防敗走歸其營。
繫書請問燕耆舊，今日何須十萬兵。

2747 聞官軍收河南河北

劍外忽傳收薊北，初聞涕淚滿衣裳。
卻看妻子愁何在，漫卷詩書喜欲狂。
白日放歌須縱酒，青春作伴好還鄉。
即從巴峽穿巫峽，便下襄陽向洛陽。

2753 遠遊

賤子何人記？迷芳著處家。
竹風連野色，江沫擁春沙。
種藥扶衰病，吟詩解嘆嗟。
似聞胡騎走，失喜問京華。

2761 花底

紫萼扶千蘂，黃鬚照萬花。
忽疑行暮雨，何事入朝霞？
恐是潘安縣，堪留衛玠車。
深知好顏色，莫作委泥沙。

2769 郪城西原送李判官兄、武判官弟赴成都府

憑高送所親，久坐惜芳辰。
遠水非無浪，他山自有春。
野花隨處發，官柳著行新。
天際傷愁別，離筵何太頻。

2771 涪城縣香積寺官閣

寺下春江深不流，山腰官閣逈添愁。
含風翠壁孤雲細，背日丹楓萬木稠。
小院迴廊春寂寂，浴鳧飛鷺晚悠悠。
諸天合在藤蘿外，昏黑應須到上頭。

2776 泛江送魏十八倉曹還京，因寄岑中允參、范郎中季明

遲日深江水，輕舟送別筵。
帝鄉愁緒外，春色淚痕邊。
見酒須相憶，將詩莫浪傳。
若逢岑與范，為報各衰年。

2782 泛江送客

二月頻送客，東津江欲平。
煙花山際重，舟楫浪前輕。
淚逐勸杯下，愁連吹笛生。
離筵不隔日，那得易為情？

2820 又送

雙峰寂寂對春臺，萬竹青青照客杯。
細草留連侵坐軟，殘花悵望近人開。
同舟昨日何由得，並馬今朝未擬迴。
直到綿州始分首，江邊樹裏共誰來？

2840 官池春雁二首

其一

自古稻粱多不足，至今鸂鶒亂為群。
且休悵望看春水，更恐歸飛隔暮雲。

其二

青春欲盡急還鄉，紫塞寧論尚有霜。
翅在雲天終不遠，力微矰繳絕須防。

2920 倦夜

竹涼侵臥內，野月滿庭隅。
重露成涓滴，稀星乍有無。
暗飛螢自照，水宿鳥相呼。
萬事干戈裏，空悲清夜徂。

2935 閬州東樓筵奉送十一舅往青城縣[得昏字]

曾城有高樓，制古丹雘存。
迢迢百餘尺，豁達開四門。
雖有車馬客，而無人世喧。
遊目俯大江，列筵慰別魂。
是時秋冬交，節往顏色昏。
天寒鳥獸休，霜露在草根。
今我送舅氏，萬感集清罇。
豈伊山川閒，迴首盜賊繁。
高賢意不暇，王命久崩奔。
臨風欲慟哭，聲出已復吞。

2755 春日梓州登樓二首

其一

行路難如此，登樓望欲迷。
身無卻少壯，跡有但羈棲。
江水流城郭，春風入鼓鼙。
雙雙新燕子，依舊已銜泥。

其二

天畔登樓眼，隨春入故園。
戰場今始定，移柳更能存？
厭蜀交遊冷，思吳勝事繁。
應須理舟楫，長嘯下荆門。

2759 春日戲題惱郝使君兄

使君意氣凌青霄，憶昨歡娛常見招。
細馬時鳴金騕䮍，佳人屢出董嬌饒。
東流江水西飛燕，可惜春光不相見。
願携王趙兩紅顏，再騁肌膚如素練。
通泉百里近梓州，請公一來開我愁。
舞處重看花滿面，樽前還有錦纏頭。

2764 柳邊

只道梅花發，那知柳亦新。
枝枝總到地，葉葉自開春。
紫燕時翻翼，黃鸝不露身。
漢南應老盡，灞上遠愁人。

2766 奉送崔都水翁下峽

無數涪江筏，鳴橈總發時。
別離終不久，宗族忍相遺？
白狗黃牛峽，朝雲暮雨祠。
所過憑問訊，到日自題詩。

2774 涪江泛舟送韋班歸京[得山字]

追餞同舟日，傷春一水間。
飄零為客久，衰老羨君還。
花遠重重樹，雲輕處處山。
天涯故人少，更益鬢毛斑。

2779 送路六侍御入朝

童稚情親四十年，中間消息兩茫然。
更為後會知何地，忽漫相逢是別筵。
不分桃花紅勝錦，生憎柳絮白於綿。
劍南春色還無賴，觸忤愁人到酒邊。

2784 上牛頭寺

青山意不盡，袞袞上牛頭。
無復能拘礙，真成浪出遊。
花濃春寺靜，竹細野池幽。
何處鶯啼切？移時獨未休。

2786 望牛頭寺

牛頭見鶴林，梯徑繞幽深。
春色浮山外，天河宿殿陰。
傳燈無白日，布地有黃金。
休作狂歌老，迴看不住心。

2789 登牛頭山亭子

路出雙林外，亭窺萬井中。
江城孤照日，山谷遠含風。
兵革身將老，關河信不通。
猶殘數行淚，忍對百花叢？

2791 上兜率寺

兜率知名寺，真如會法堂。
江山有巴蜀，棟宇自齊梁。
庾信哀雖久，何颙好不忘。
白牛車遠近，且欲上慈航。

2795 望兜率寺

樹密當山徑，江深隔寺門。
霏霏雲氣重，閃閃浪花翻。
不復知天大，空餘見佛尊。
時應清盥罷，隨喜給孤園。

2798 甘園

春日清江岸，千甘二頃園。
青雲羞葉密，白雪避花繁。
結子隨邊使，開筒近至尊。
後於桃李熟，終得獻金門。

2800 陪李梓州、王閬州、蘇遂州、李果州四使君登惠義寺

春日無人境，虛空不住天。
鶯花隨世界，樓閣寄山巔。
遲暮身何得，登臨意惘然。
誰能解金印，蕭洒共安禪？

2803 數陪李梓州泛江，有女樂在諸舫，戲為豔曲二首贈李

其一

上客迴空騎，佳人滿近船。
江清歌扇底，野曠舞衣前。
玉袖凌風並，金壺隱浪偏。
競將明媚色，偷眼豔陽天。

其二

白日移歌袖，清霄近笛牀。
翠眉縈度曲，雲鬢儼分行。
立馬千山暮，迴舟一水香。
使君自有婦，莫學野鴛鴦。

2808 送何侍御歸朝[李梓州泛舟筵上作]

舟楫諸侯餞，車輿使者歸。
山花相映發，水鳥自孤飛。
春日垂霜鬢，天隅把繡衣。
故人從此去，寥落寸心違。

2810 行次鹽亭縣，聊題四韻，奉簡嚴遂州、蓬州兩使君、咨議諸昆季

馬首見鹽亭，高山擁縣青。
雲溪花淡淡，春郭水泠泠。
全蜀多名士，嚴家聚德星。
長歌意無極，好為老夫聽。

2814 倚杖[鹽亭縣作]

看花雖郭內，倚杖即溪邊。
山縣早休市，江橋春聚船。
狎鷗輕白浪，歸雁喜青天。
物色兼生意，凄涼憶去年。

2817 惠義寺送王少尹赴成都[分得峰字]

苒苒谷中寺，娟娟林表峰。
欄干上處遠，結構坐來重。
騎馬行春徑，衣冠起暮鐘。
雲門青寂寂，此別惜相從。

2819 惠義寺園送辛員外

朱櫻此日垂朱實，郭外誰家負郭田？
萬里相逢貪握手，高才仰望足離筵。

2823 巴西驛亭觀江漲呈竇使君二首

其一

宿雨南江漲，波濤亂遠峰。
孤亭凌噴薄，萬井逼舂容。
霄漢愁高鳥，泥沙困老龍。
天邊同客舍，携我豁心胸。

其二

轉驚波作怒，即恐岸隨流。
賴有杯中物，還同海上鷗。
關心小剡縣，傍眼見揚州。
為接情人飲，朝來減片愁。

2828 又呈竇使君

向晚微波綠，連空岸腳青。
日兼春有暮，愁與醉無醒。
漂泊猶杯酒，踟躕此驛亭。
相看萬里別，同是一浮萍。

2830 陪王漢州留杜綿州泛房公西湖

舊相恩追後，春池賞不稀。
闕庭分未到，舟楫有光輝。
豉化蓴絲熟，刀鳴鱠縷飛。
使君雙皂蓋，灘淺正相依。

2834 得房公池鵝

房相西池鵝一群，眼沙泛浦白於雲。
鳳凰池上應迴首，為報籠隨王右軍。

2835 答楊梓州

悶到房公池水頭，坐逢楊子鎮東州。
卻向青溪不相見，迴船應載阿戎游。

2837 舟前小鵝兒[漢州城西北角官池作]

鵝兒黃似酒，對酒愛新鵝。
引頸嗔船逼，無行亂眼多。
翅開遭宿雨，力小困滄波。
客散曾城暮，狐狸奈若何。

2843 投簡梓州幕府兼簡韋十郎官

幕下郎官安穩無？從來不奉一行書。
固知貧病人須棄，能使韋郎跡也踈。

2845 漢州王大錄事宅作

南溪老病客，相見下肩輿。
近髮看烏帽，催蓴煮白魚。
宅中平岸水，身外滿牀書。
憶爾才名叔，含悽意有餘。

2846 喜雨

春旱天地昏，日色赤如血。
農事都已休，兵戈況騷屑。
巴人困軍須，慟哭厚土熱。
滄江夜來雨，真宰罪一雪。
穀根小蘇息，沴氣終不滅。
何由見寧歲，解我憂思結。
崢嶸群山雲，交會未斷絕。
安得鞭雷公，滂沱洗吳越。

2850 贈韋贊善別

扶病送君發，自憐猶不歸。
秖應盡客淚，復作掩荆扉。
江漢故人少，音書從此稀。
往還二十載，歲晚寸心違。

2852 短歌行[送祁錄事歸合州因寄蘇使君]

前者途中一相見，人事經年記君面。
後生相動何寂寥！君有長才不貧賤。
君今起舵春江流，余亦沙邊具小舟。
幸為達書賢府主，江花未盡會江樓。

2854 送韋郎司直歸成都

竄身來蜀地，同病得韋郎。
天下兵戈滿，江邊歲月長。
別筵花欲暮，春日鬢俱蒼。
為問南溪竹，抽梢合過牆。

2856 寄題江外草堂[梓州作寄成都故居]

我生性放誕，難欲逃自然。
嗜酒愛風竹，卜居必林泉。
遭亂到蜀江，臥痾遣所便。
誅茅初一畝，廣地方連延。
經營上元始，斷手寶應年。
敢謀土木麗？自覺面勢堅。
臺亭隨高下，敞豁當清川。
雖有會心侶，數能同釣船。
干戈未偃息，安得酣歌眠？
蛟龍無定窟，黃鵠摩蒼天。
古來達士志，寧受外物牽？
顧惟魯鈍姿，豈識悔吝先？
偶攜老妻去，慘淡凌風烟。
事迹無固必，幽貞愧雙全。
尚念四小松，蔓草易拘纏。
霜骨不甚長，永為隣里憐。

2862 述古三首

其一

赤驥頓長纓，非無萬里姿。
悲鳴淚至地，為問馭者誰？
鳳凰從天來，何意復高飛？
竹花不結實，念子忍朝飢。
古時君臣合，可以物理推。
賢人識定分，進退固其宜。

其二

市人日中集，於利競錐刀。
置膏烈火上，哀哀自煎熬。
農人望歲稔，相率除蓬蒿。
所務穀為本，邪贏無乃勞。
舜舉十六相，身尊道何高！
秦時任商鞅，法令如牛毛。

其三

漢光得天下，祚永固有開。
豈唯高祖聖，功自蕭曹來。
經綸中興業，何代無長才？
吾慕寇鄧勳，濟時信良哉！
耿賈亦宗臣，羽翼共徘徊。
休運終四百，圖畫在雲臺。

2870 送王十五判官扶侍還黔中[得開字]

大家東征逐子迴，風生洲渚錦帆開。
青青竹笋迎船出，日日江魚入饌來。
離別不堪無限意，艱危深仗濟時才。
黔陽信使應稀少，莫怪頻頻勸酒杯。

2875 陪章留後惠義寺餞嘉州崔都督赴州

中軍待上客，令肅事有恒。
前驅入寶地，祖帳飄金繩。
南陌既留歡，茲山亦深登。
清聞樹杪磬，遠謁雲端僧。
迴策匪新岸，所攀仍舊藤。
耳激洞門飊，目存寒谷冰。
出塵閟軌躅，畢景遺炎蒸。
永願坐長夏，將衰棲大乘。
羈旅惜宴會，艱難懷友朋。
勞生共幾何？離恨兼相仍。

2879 陪章留後侍御宴南樓[得風字]

絕域長夏晚，茲樓清宴同。
朝廷燒棧北，鼓角漏天東。
屢食將軍第，仍騎御史驄。
本無丹竈術，那免白頭翁。
寇盜狂歌外，形骸痛飲中。
野雲低渡水，簷雨細隨風。
出號江城黑，題詩蠟炬紅。
此身醒復醉，不擬哭途窮。

2884 臺上[得涼字]

改席臺能逈，留門月復光。
雲霄遺暑濕，山谷進風涼。
老去一杯足，誰憐屢舞長。
何須把官燭，似惱鬢毛蒼。

2886 椶拂子

椶拂且薄陋，豈知身效能？
不堪代白羽，有足除蒼蠅。
熒熒金錯刀，擢擢朱絲繩。
非獨顏色好，亦用顧眄稱。
吾老抱疾病，家貧臥炎蒸。
咂膚倦撲滅，賴爾甘服膺。
物微世競弃，義在誰肯徵？
三歲清秋至，未敢闕緘縢。

2890 章梓州橘亭餞成都竇少尹[得涼字]

秋日野亭千橘香，玉杯錦席高雲涼。
主人送客何所作？行酒賦詩殊未央。
衰老應為難離別，賢聲此去有輝光。
預傳籍籍新京尹，青史無勞數趙張。

2893 章梓州水亭[時漢中王兼道士席謙在會同用荷字韻]

城晚通雲霧，亭深到芰荷。
吏人橋外少，秋水席邊多。
近屬淮王至，高門薊子過。
荆州愛山簡，吾醉亦長歌。

2896 隨章留後新亭會送諸君

新亭有高會，行子得良時。
日動映江幕，風鳴排檻旗。
絕葷終不改，勸酒欲無詞。
已墮峴山淚，因題零雨詩。

2899 戲作寄上漢中王二首[王新誕明珠]

其一

雲裏不聞雙雁過，掌中貪見一珠新。
秋風嫋嫋吹江漢，只在他鄉何處人？

其二

謝安舟楫風還起，梁苑池臺雪欲飛。
杳杳東山擕漢妓，泠泠修竹待王歸。

2902 客舊館

陳迹隨人事，初秋別此亭。
重來梨葉赤，依舊竹林青。
風幔何時卷？寒砧昨夜聲。
無由出江漢，愁緒月冥冥。

2905 送陵州路使君赴任

王室比多難，高官皆武臣。
幽燕通使者，岳牧用詞人。
國待賢良急，君當拔擢新。
佩刀成氣象，行蓋出風塵。
戰伐乾坤破，瘡痍府庫貧。
眾寮宜潔白，萬役但平均。
霄漢瞻佳士，泥途任此身。
秋天正搖落，迴首大江濱。

2909 送元二適江左

亂後今相見，秋深復遠行。
風塵為客日，江海送君情。
晉室丹陽尹，公孫白帝城。
經過自愛惜，取次莫論兵。

2913 送竇九歸成都

文章亦不盡，竇子才縱橫。
非爾更苦節，何人符大名？
讀書雲閣觀，問絹錦官城。
我有浣花竹，題詩須一行。

2915 九日

去年登高郪縣北，今日重在涪江濱。
苦遭白髮不相放，羞見黃花無數新。
世亂鬱鬱久為客，路難悠悠常傍人。
酒闌卻憶十年事，腸斷驪山清路塵。

2917 題郪縣郭三十二明府茅屋壁

江頭且繫船，為爾獨相憐。
雲散灌壇雨，春青彭澤田。
頻驚適小國，一擬問高天。
別後巴東路，逢人問幾賢？

2923 薄暮

江水長流地，山雲薄暮時。
寒花隱亂草，宿鳥擇深枝。
舊國見何日？高秋心苦悲。
人生不再好，鬢髮白成絲。

2925 南池

崢嶸巴閬間，所向盡山谷。
安知有蒼池，萬頃浸坤軸。
呀然閬城南，枕帶巴江腹。
芰荷入異縣，粳稻共比屋。
皇天不無意，美利戒止足。
高田失西成，此物頗豐熟。
清源多眾魚，遠岸富喬木。
獨嘆楓香林，春時好顏色。
南有漢王祠，終朝走巫祝。
歌舞散靈衣，荒哉舊風俗。
高皇亦明王，魂魄猶正直。
不應空陂上，縹緲親酒食。
淫祀自古昔，非唯一川瀆。
干戈浩茫茫，地僻傷極目。
平生江海興，遭亂身局促。
駐馬問漁舟，躊躇慰羈束。

2930 閬州奉送二十四舅使自京赴任青城

聞道王喬舄，名因太史傳。
如何碧雞使，把詔紫微天？
秦嶺愁回馬，涪江醉泛船。
青城漫污雜，吾舅意淒然。

2932 王閬州筵奉酬十一舅惜別之作

萬壑樹聲滿，千崖秋氣高。
浮舟出郡郭，別酒寄江濤。
良會不復久，此生何太勞？
窮愁但有骨，群盜尚如毛。
吾舅惜分手，使君寒贈袍。
沙頭暮黃鶴，失侶自哀號。

2939 放船

送客蒼溪縣，山寒雨不開。
直愁騎馬滑，故作汎舟回。
青惜峰巒過，黃知橘柚來。
江流大自在，坐穩興悠哉！

2942 薄遊

淅淅風生砌，團團日隱牆。
遙空秋雁滅，半嶺暮雲長。
病葉多先墮，寒花只暫香。
巴城添淚眼，今夜復清光。

2945 嚴氏溪放歌行

天下甲馬未盡銷，豈免溝壑常漂漂。
劍南歲月不可度，邊頭公卿仍獨驕。
費心姑息是一役，肥肉大酒徒相要。
嗚呼古人已糞土，獨覺志士甘漁樵。
況我飄轉無定所，終日慽慽忍羈旅。
秋宿霜溪素月高，喜得與子長夜語。
東遊西還力實倦，從此將身更何許？
知子松根長茯苓，遲暮有意來同煮。

2949 與嚴二歸奉禮別

別君誰暖眼？將老病纏身。
出涕同斜日，臨風看去塵。
商歌還入夜，巴俗自為鄰。
尚愧微軀在，遙聞盛禮新。
山東群盜散，闕下受降頻。
諸將歸應盡，題書報旅人。

2952 贈裴南部[聞袁判官自來欲有按問]

塵滿萊蕪甑，堂橫單父琴。
人皆知飲水，公輩不偷金。
梁獄書應作，秦臺鏡欲臨。
獨醒時作嫉，群小謗能深。
即出黃沙在，何須白髮侵。
使君傳舊德，已見直繩心。

2955 對雨

莽莽天涯雨，江邊獨立時。
不愁巴道路，恐濕漢旌旗。
雪嶺防秋急，繩橋戰勝遲。
西戎甥舅禮，未敢背恩私？

2958 愁坐

高齋常見野，愁坐更臨門。
十月山寒重，孤城水氣昬。
葭萌氐種迥，左擔犬戎屯。
終日憂奔走，歸期未敢論。

2960 警急[時高公適領西川節度]

才名舊楚將，妙略擁兵機。
玉壘雖傳檄，松州會解圍。
和親知拙計，公主漫無歸。
青海今誰得？西戎實飽飛。

2963 王命

漢北豺狼滿，巴西道路難。
血埋諸將甲，骨斷使臣鞍。
牢落新燒棧，蒼茫舊築壇。
深懷喻蜀意，慟哭望王官。

2967 征夫

十室幾人在？千山空自多。
路衢唯見哭，城市不聞歌。
漂梗無安地，銜枚有荷戈。
官軍未通蜀，吾道竟如何？

2969 西山三首

其一

夷界荒山頂，蕃州積雪邊。
築城依白帝，轉粟上青天。
蜀將分旗鼓，羌兵助鎧鋋。
西南背和好，殺氣日相纏。

其二

辛苦三城戍，長防萬里秋。
煙塵侵火井，雨雪閉松州。
風動將軍幕，天寒使者裘。
漫山賊營壘，迴首得無憂？

其三

子弟猶深入，關城未解圍。
蠶崖鐵馬瘦，灌口米船稀。
辯士安邊策，元戎決勝威。
今朝烏鵲喜，欲報凱歌歸。

2976 遣憂

亂離知又甚，消息苦難真。
受諫無今日，臨危憶古人。
紛紛乘白馬，攘攘看黃巾。
隋氏留宮室，焚燒何太頻？

2979 巴山

巴山遇中使，云自陝城來。
盜賊還奔突，乘輿恐未回？
天寒召伯樹，地闊望仙臺。
狼狽風塵裏，群臣安在哉？

2982 江陵望幸

雄都元壯麗，望幸欻威神。
地利西通蜀，天文北照秦。
風烟含越鳥，舟楫控吳人。
未枉周王駕，終期漢武巡。
甲兵分聖旨，居守付宗臣。
早發雲臺杖，恩波起涸鱗。

2986 發閬中

前有毒蛇後猛虎，溪行盡日無村塢。
江風蕭蕭雲拂地，山木慘慘天欲雨。
女病妻憂歸意速，秋花錦石誰復數？
別家三月一得書，避地何時免愁苦？

2988 冬狩行[時梓州刺史章彜兼侍御史留後東川]

君不見東川節度兵馬雄，校獵亦似觀成功。
夜發猛士三千人，清晨合圍步驟同。
禽獸已斃十七八，殺聲落日迴蒼穹。
幕前生致九青兕，馲駝峞𡾋垂玄熊。
東西南北百里間，髣髴蹴踏寒山空。
有鳥名鸜鵒，力不能高飛逐走蓬。
肉味不足登鼎俎，何為見羈虞羅中？
春蒐冬狩侯得同，使君五馬一馬驄。
況今攝行大將權，號令頗有前賢風。
飄然時危一老翁，十年厭見旌旗紅。
喜君士卒甚整肅，為我迴轡擒西戎。
草中狐兔盡何益？天子不在咸陽宮。
朝廷雖無幽王禍，得不哀痛塵再蒙！
嗚呼！得不哀痛塵再蒙！

2994 山寺[得開字，章留後同遊]

野寺根石壁，諸龕遍崔嵬。
前佛不復辨，百身一莓苔。
雖有古殿存，世尊亦塵埃。
如聞龍象泣，足令信者哀。
使君騎紫馬，捧擁從西來。
樹羽靜千里，臨江久徘徊。
山僧衣藍縷，告訴棟梁摧。
公為顧賓徒，咄嗟檀施開。
吾知多羅樹，卻倚蓮華臺。
諸天必歡喜，鬼物無嫌猜。
以茲撫士卒，孰曰非周才。
窮子失淨處，高人憂禍胎。
歲晏風破肉，荒林寒可迴。
思量入道苦，自哂同嬰孩。

3000 桃竹杖引[贈章留後]

江心蟠石生桃竹，蒼波噴浸尺度足。
斬根削皮如紫玉，江妃水仙惜不得。
梓橦使君開一束，滿堂賓客皆嘆息。
憐我老病贈兩莖，出入爪甲鏗有聲。
老夫復欲東南征，乘濤鼓枻白帝城。
路幽必為鬼神奪，拔劍或與蛟龍爭。
重為告曰：杖兮杖兮，爾之生也甚正直，
慎勿見水踴躍學變化為龍。
使我不得爾之扶持，滅跡於君山湖上之青峰。
噫！風塵澒洞兮豺虎咬人，忽失雙杖兮吾將曷從？3005 將適吳楚，留別章使君留後兼幕府諸公，得柳字

我來入蜀門，歲月亦已久。
豈唯長兒童，自覺成老醜。
常恐性坦率，失身為杯酒。
近辭痛飲徒，折節萬夫後。
昔如縱壑魚，今如喪家狗。
既無遊方戀，行止復何有？
相逢半新故，取別隨薄厚。
不意青草湖，扁舟落吾手。
眷眷章梓州，開筵俯高柳。
樓前出騎馬，帳下羅賓友。
健兒簸紅旗，此樂或難朽。
日車隱崑崙，鳥雀噪戶牖。
波濤未足畏，三峽徒雷吼。
所憂盜賊多，重見衣冠走。
中原消息斷，黃屋今安否？
終作適荆蠻，安排用莊叟。
隨雲拜東皇，挂席上南斗。
有使即寄書，無使長迴首。

3011 舍弟占歸草堂檢校，聊示此詩

久客應吾道，相隨獨爾來。
孰知江路近，頻為草堂迴。
鵝鴨宜長數，柴荆莫浪開。
東林竹影薄，臘月更須栽。

3014 早花

西京安穩未？不見一人來。
臘日巴江曲，山花已自開。
盈盈當雪杏，豔豔待春梅。
直恐風塵暗，誰憂客鬢催！

3016 歲暮

歲暮遠為客，邊隅還用兵。
烟塵犯雪嶺，鼓角動江城。
天地日流血，朝廷誰請纓？
濟時敢愛死？寂寞壯心驚。

3018 天邊行

天邊老人歸未得，日暮東臨大江哭。
隴右河源不種田，胡騎羌兵入巴蜀。
洪濤滔天風拔木，前飛禿鶖後鴻鵠。
九度附書向洛陽，十年骨肉無消息。

3021 奉寄別馬巴州

勳業終歸馬伏波，功曹非復漢蕭何。
扁舟繫纜沙邊久，南國浮雲水上多。
獨把漁竿終遠去，難隨鳥翼一相過。
知君未愛春湖色，興在驪駒白玉珂。

3025 送李卿曄

王子思歸日，長安已亂兵。
霑衣問行在，走馬向承明。
暮景巴蜀僻，春風江漢清。
晉山雖自棄，魏闕尚含情。

3028 城上

草滿巴西綠，空城白日長。
風吹花片片，春動水茫茫。
八駿隨天子，群臣從武皇。
遙聞出巡守，早晚遍遐荒。

3030 雙燕

旅食驚雙燕，銜泥入此堂。
應同避燥濕，且復過炎涼。
養子風塵際，來時道路長。
今秋天地在，吾亦離殊方。

3033 百舌

百舌來何處，重重秖報春。
知音兼衆語，整翮豈多身？
花密藏難見，枝高聽轉新。
過時如發口，君側有讒人。

3036 傷春五首

其一

天下兵雖滿，春光日自濃。
西京疲百戰，北闕任群兇。
關塞三千里，烟花一萬重。
蒙塵清露急，御宿且誰供？
殷復前王道，周遷舊國容。
蓬萊足雲氣，應合總從龍。

其二

鶯入新年語，花開滿故枝。
天青風卷幔，草碧水通池。
牢落官軍速，蕭條萬事危。
鬢毛元自白，淚點向來垂。
不是無兄弟，其如有別離！
巴山春色靜，北望轉逶迤。

其三

日月還相鬬，星辰屢合圍。
不成誅執法，焉得變危機？
大角纏兵氣，鈎陳出帝畿。
烟塵昏御道，耆舊把天衣。
行在諸軍闕，來朝大將稀。
賢多隱屠釣，王肯載同歸？

其四

再有朝廷亂，難知消息真。
近傳王在洛，復道使歸秦。
奪馬悲公主，登車泣貴嬪。
蕭關迷北上，滄海欲東巡。
敢料安危體，猶多老大臣。
豈無嵇紹血，霑灑屬車塵？

其五

聞說初東幸，孤兒卻走多。
難分太倉粟，競棄魯陽戈。
胡虜登前殿，王公出御河。
得無中夜舞，誰憶大風歌？
春色生烽燧，幽人泣薜蘿。
君臣重修德，猶足見時和。

3049 收京

復道收京邑，兼聞殺犬戎。
衣冠卻扈從，車駕已還宮。
尅復誠如此，扶持在數公。
莫令回首地，慟哭起悲風。

3052 巴西聞收京，送班司馬入京二首

其一

聞道收宗廟，鳴鑾自陝歸。
傾都看黃屋，正殿引朱衣。
劍外春天遠，巴西勅使稀。
念君輕世亂，匹馬向王畿。

其二

群盜至今日，先朝忝從臣。
歎君能戀主，久客羨歸秦。
黃閣長司諫，丹墀有故人。
向來論社稷，爲話涕霑巾。

3056 釋悶

四海十年不解兵，犬戎也復臨咸京。
失道非關出襄野，揚鞭忽是過湖城。
豺狼塞路人斷絕，烽火照夜屍縱橫。
天子亦應厭奔走，群公固合思昇平。
但恐誅求不改轍，聞道嬖孽能全生。
江邊老翁錯料事，眼暗不見風塵清。

3059 有感五首

其一

將帥蒙恩澤，兵戈有歲年。
至今勞聖主，何以報皇天。
白骨新交戰，雲臺舊拓邊。
乘槎斷消息，無處覓張騫。

其二

幽薊餘蛇豕，乾坤尚虎狼。
諸侯春不貢，使者日相望。
慎勿吞青海，無勞問越裳。
大君先息戰，歸馬華山陽。

其三

洛下舟車入，天中貢賦均。
日聞紅粟腐，寒待翠華春。
莫取金湯固，長令宇宙新。
不過行儉德，盜賊本王臣。

其四

丹桂風霜急，青梧日夜凋。
由來強幹地，未有不臣朝。
授鉞親賢往，卑宮制詔遙。
終依古封建，豈獨聽簫韶？

其五

胡滅人還亂，兵殘將自疑。
登壇名絕假，報主爾何遲？
領郡輙無色，之官皆有詞。
願聞哀痛詔，端拱問瘡痍。

3074 閬山歌

閬州城東靈山白，閬州城北玉臺碧。
松浮欲盡不盡雲，江動將崩未崩石。
那知根無鬼神會，已覺氣與嵩華敵。
中原格鬬且未歸，應結茅齋看青壁。

3077 閬水歌

嘉陵江色何所似？石黛碧玉相因依。
正憐日破浪花出，更復春從沙際歸。
巴童蕩槳攲側過，水雞銜魚來去飛。
閬中勝事可腸斷，閬州城南天下稀。

3079 陪王使君晦日泛江就黃家亭子二首

其一

山豁何時斷，江平不肯流。
稍知花改岸，始驗鳥隨舟。
結束多紅粉，歡娛恨白頭。
非君愛人客，晦日更添愁。

其二

有徑金沙軟，無人碧草芳。
野畦連蛺蝶，江檻俯鴛鴦。
日晚煙花亂，風生錦繡香。
不須吹急管，衰老易悲傷。

3083 江亭王閬州筵餞蕭遂州

離亭非舊國，春色是他鄉。
老畏歌聲斷，愁隨舞曲長。
二天開寵餞，五馬爛生光。
川路風煙接，俱宜下鳳凰。

3086 江亭送眉州辛別駕昇之[得蕪字]

柳影含雲幕，江波近酒壺。
異方驚會面，終宴惜征途。
沙晚低風蝶，天晴喜浴鳧。
別離傷老大，意緒日荒蕪。

3088 贈別賀蘭銛

黃雀飽野粟，群飛動荆榛。
今君抱何恨？寂寞向時人。
老驥倦驤首，蒼鷹愁易馴。
高賢世未識，固合嬰飢貧。
國步初返正，乾坤尚風塵。
悲歌鬢髮白，遠赴湘吳春。
我戀岷下芋，君思千里蓴。
生離與死別，自古鼻酸辛。

3092 泛江

方舟不用楫，極目總無波。
長日容盃酒，深江淨綺羅。
亂離還奏樂，飄泊且聽歌。
故國流清渭，如今花正多。

3093 渡江

春江不可渡，二月已風濤。
舟楫欹斜疾，魚龍偃臥高。
渚花兼素錦，汀草亂青袍。
戲問垂綸客，悠悠見汝曹。

3095 暮寒

霧隱平郊樹，風含廣岸波。
沉沉春色靜，慘慘暮寒多。
戍鼓猶長擊，林鶯遂不歌。
忽思高宴會，朱袖拂雲和。

3097 遊子

巴蜀愁誰語，吳門興杳然。
九江春草外，三峽暮帆前。
猒就成都卜，休爲吏部眠。
蓬萊如可到，衰白問群仙。

3099 滕王亭子二首

其一

君王臺榭枕巴山，萬丈丹梯尚可攀。
春日鶯啼脩竹裏，仙家犬吠白雲間。
清江錦石傷心麗，嫩蕊濃花滿目斑。
人到于今歌出牧，來遊此地不知還。

其二

寂寞春山路，君王不復行。
古墻猶竹色，虛閣自松聲。
鳥雀荒村暮，雲霞過客情。
尚思歌吹入，千騎把霓旌。

3104 玉臺觀二首[滕王作]

其一

中天積翠玉臺遙，上帝高居絳節朝。
遂有馮夷來擊鼓，始知嬴女善吹簫。
江光隱見黿鼉窟，石勢參差烏鵲橋。
更肯紅顏生羽翼，便應黃髮老漁樵。

其二

浩劫因王造，平臺訪古遊。
綵雲蕭史駐，文字魯恭留。
宮闕通群帝，乾坤到十洲。
人傳有笙鶴，時過此山頭。

3110 奉寄章十侍御[時初罷梓州刺史東川留後，將赴朝廷]

淮海惟揚一俊人，金章紫綬照青春。
指麾能事廻天地，訓練強兵動鬼神。
湘西不得歸關羽，河內猶宜借寇恂。
朝覲從容問幽仄，勿云江漢有垂綸。

3114 奉待嚴大夫

殊方又喜故人來，重鎮還須濟世才。
常怪偏裨終日待，不知旌節隔年回。
欲辭巴徼啼鶯合，遠下荆門去鷁催。
身老時危思會面，一生襟抱向誰開？

3117 自閬州領妻子卻赴蜀山行三首

其一

汩汩避群盜，悠悠經十年。
不成向南國，復作遊西川。
物役水虛照，魂傷山寂然。
我生無倚著，盡室畏途邊。

其二

長林偃風色，迴復意猶迷。
衫裛翠微潤，馬銜青草嘶。
棧懸斜避石，橋斷卻尋溪。
何日兵戈盡？飄飄媿老妻。

其三

行色遞隱見，人煙時有無。
僕夫穿竹語，稚子入雲呼。
轉石驚魑魅，抨弓落狖鼯。
真供一笑樂，似欲慰窮途。

3122 别房太尉墓[閬州]

他鄉復行役，駐馬別孤墳。
近淚無乾土，低空有斷雲。
對碁陪謝傅，把劍覔徐君。
唯見林花落，鶯啼送客聞。

3124 將赴成都草堂，途中有作，先寄嚴鄭公五首

其一

得歸茅屋赴成都，直爲文翁再剖符。
但使閭閻還揖讓，敢論松竹久荒蕪？
魚知丙穴由來美，酒憶郫筒不用酤。
五馬舊曾諳小徑，幾廻書札待潛夫。

其二

處處青江帶白蘋，故園猶得見殘春。
雪山斥候無兵馬，錦里逢迎有主人。
休怪兒童延俗客，不教鵝鴨惱比鄰。
習池未覺風流盡，況復荆州賞更新。

其三

竹寒沙碧浣花溪，菱刺藤梢咫尺迷。
過客徑須愁出入，居人不自解東西。
書籤藥裹封蛛網，野店山橋送馬蹄。
豈藉荒庭春草色，先判一飲醉如泥。

其四

常苦沙崩損藥欄，也從江檻落風湍。
新松恨不高千尺，惡竹應須斬萬竿。
生理祗憑黃閣老，衰顏欲付紫金丹。
三年奔走空皮骨，信有人間行路難。

其五

錦官城西生事微，烏皮几在還思歸。
昔去爲憂亂兵入，今來已恐鄰人非。
側身天地更懷古，廻首風塵甘息機。
共說總戎雲鳥陣，不妨遊子芰荷衣。

3135 春歸

苔徑臨江竹，茅簷覆地花。
別來頻甲子，歸到忽春華。
倚杖看孤石，傾壺就淺沙。
遠鷗浮水靜，輕燕受風斜。
世路雖多梗，吾生亦有涯。
此身醒復醉，乘興即爲家。

3138 歸來

客裏有所過，歸來知路難。
開門野鼠走，散帙壁魚乾。
洗杓開新醞，低頭拭小盤。
憑誰給麴糵，細酌老江干。

3141 草堂

昔我去草堂，蠻夷塞成都。
今我歸草堂，成都適無虞。
請陳初亂時，反覆乃須臾。
大將赴朝廷，群小起異圖。
中宵斬白馬，盟歃氣已麤。
西取邛南兵，北斷劒閣隅。
布衣數十人，亦擁專城居。
其勢不兩大，始聞蕃漢殊。
西卒卻倒戈，賊臣互相誅。
焉知肘腋禍，自及梟鏡徒。
義士皆痛憤，紀綱亂相踰。
一國實三公，萬人欲爲魚。
唱和作威福，孰肯辨無辜？
眼前列杻械，背後吹笙竽。
談笑行殺戮，濺血滿長衢。
到今用鉞地，風雨聞號呼。
鬼妾與鬼馬，色悲充爾娛。
國家法令在，此又足驚吁。
賤子且奔走，三年望東吳。
弧矢暗江海，難爲遊五湖。
不忍竟舍此，復來薙榛蕪。
入門四松在，步屧萬竹踈。
舊犬喜我歸，低徊入衣裾。
鄰舍喜我歸，酤酒携胡蘆。
大官喜我來，遣騎問所須。
城郭喜我來，賓客隘村墟。
天下尚未寧，健兒勝腐儒。
飄颻風塵際，何地置老夫？
於時見疣贅，骨髓幸未枯。
飲啄媿殘生，食薇不敢餘。

3148 題桃樹

小徑升堂舊不斜，五株桃樹亦從遮。
高秋總餧貧人實，來歲還舒滿眼花。
簾戶每宜通乳鷰，兒童莫信打慈鴉。
寡妻羣盜非今日，天下車書正一家。

3151 四松

四松初移時，大抵三尺強。
別來忽三歲，離立如人長。
會看根不拔，莫計枝凋傷。
幽色幸秀發，踈柯亦昂藏。
所插小藩籬，本亦有隄防。
終然掁撥損，得吝千葉黃。
敢爲故林主，黎庶猶未康。
避賊今始歸，春草滿空堂。
覽物嘆衰謝，及茲慰淒涼。
清風爲我起，洒面若微霜。
足以送老姿，聊待偃蓋張。
我生無根蔕，配爾亦茫茫。
有情且賦詩，事迹可兩忘。
勿矜千載後，慘澹蟠穹蒼。

3155 水檻

蒼江多風飈，雲雨晝夜飛。
茅軒駕巨浪，焉得不低垂？
遊子久在外，門戶無人持。
高岸尚爲谷，何傷浮柱攲。
扶顛有勸誡，恐貽識者嗤。
既殊大廈傾，可以一木支。
臨川視萬里，何必欄檻爲？
人生感故物，慷慨有餘悲。

3158 破船

平生江海心，宿昔具扁舟。
豈唯青谿上，日傍柴門遊？
蒼惶避亂兵，緬邈懷舊丘。
鄰人亦已非，野竹獨脩脩。
船舷不重扣，埋沒已經秋。
仰看西飛翼，下媿東逝流。
故者或可掘，新者亦易求。
所悲數奔竄，白屋難久留。

3160 過南鄰朱山人水亭

相近竹參差，相過人不知。
幽花欹滿樹，小水細通池。
歸客村非遠，殘罇席更移。
看君多道氣，從此數追隨。

3162 登樓

花近高樓傷客心，萬方多難此登臨。
錦江春色來天地，玉壘浮雲變古今。
北極朝廷終不改，西山寇盜莫相侵。
可憐後主還祠廟，日暮聊爲梁甫吟。

3168 奉寄高常侍

汶上相逢年頗多，飛騰無那故人何！
總戎楚蜀應全未，方駕曹劉不啻過。
今日朝廷須汲黯，中原將帥憶廉頗。
天涯春色催遲暮，別淚遙添錦水波。

3172 寄卭州崔錄事

卭州崔錄事，聞在果園坊。
久待無消息，終朝有底忙？
應愁江樹遠？怯見野亭荒？
浩蕩風煙外，誰知酒熟香？

3174 王錄事許修草堂貲不到聊小詰

爲嗔王錄事，不寄草堂貲。
昨屬愁春雨，能忘欲漏時？

3175 歸雁

東來萬里客，亂定幾年歸？
腸斷江城雁，高高正北飛。

3177 絕句二首

其一

遲日江山麗，春風花草香。
埿融飛鷰子，沙暖睡鴛鴦。

其二

江碧鳥逾白，山青花欲燃。
今春看又過，何日是歸年？

3179 寄司馬山人十二韻

關內昔分袂，天邊今轉蓬。
驅馳不可說，談笑偶然同。
道術曾留意，先生早擊蒙。
家家迎薊子，處處識壺公。
長嘯峨眉北，潛行玉壘東。
有時騎猛虎，虛室使仙童。
髮少何勞白，顏衰肯更紅？
望雲悲轗軻，畢景羨沖融。
喪亂形仍役，淒涼信不通。
懸旌要路口，倚劍短亭中。
永作殊方客，殘生一老翁。
相哀骨可換，亦遣馭清風。

3183 贈王二十四侍御契四十韻

往往雖相見，飄飄媿此身。
不關輕紱冕，俱是避風塵。
一別星橋夜，三移斗柄春。
敗亡非赤壁，奔走爲黃巾。
子去何蕭灑，余藏異隱淪。
書成無過雁，衣故有懸鶉。
恐懼行裝數，伶俜臥疾頻。
曉鶯工迸淚，秋月解傷神。
會面嗟黧黑，含悽話苦辛。
接輿還入楚，王粲不歸秦。
錦里殘丹竈，花溪得釣綸。
消中秖自惜，晚起索誰親？
伏柱聞周史，乘槎有漢臣。
鴛鴻不易狎，龍虎未宜馴。
客則挂冠至，交非傾蓋新。
由來意氣合，直取性情真。
浪跡同生死，無心恥賤貧。
偶然存蔗芋，幸各對松筠。
麤飯依他日，窮愁怪此辰。
女長裁褐穩，男大卷書勻。
漰口江如練，蠶崖雪似銀。
名園當翠巘，野棹沒青蘋。
屢喜王侯宅，時邀江海人。
追隨不覺晚，款曲動彌旬。
但使芝蘭秀，何須棟宇鄰。
山陽無俗物，鄭驛正留賓。
出入並鞍馬，光輝參席珍。
重遊先主廟，更歷少城闉。
石鏡通幽魄，琴臺隱絳唇。
送終唯糞土，結愛獨荆榛。
置酒高林下，觀碁積水濱。
區區甘累趼，稍稍息勞筋。
網聚粘圓鯽，絲繁煮細蓴。
長歌敲柳癭，小睡凭藤輪。
農月須知課，田家敢忘勤。
浮生難去食，良會惜清晨。
列國兵戈暗，今王德教淳。
要聞除猰㺄，休作畫騏驎。
洗眼看輕薄，虛懷任屈伸。
莫令膠漆地，萬古重雷陳。

3197 黃河二首

其一

黃河北岸海西軍，椎鼓鳴鐘天下聞。
鐵馬長鳴不知數，胡人高鼻動成群。

其二

黃河西岸是吾蜀，欲須供給家無粟。
願驅衆庶戴君王，混一車書弃金玉。

3200 丹青引

將軍魏武之子孫，於今爲庶爲清門。
英雄割據雖已矣，文彩風流今尚存。
學書初學衛夫人，但恨無過王右軍。
丹青不知老將至，富貴於我如浮雲。
開元之中常引見，承恩數上南薰殿。
凌煙功臣少顏色，將軍下筆開生面。
良相頭上進賢冠，猛將腰間大羽箭。
褒公鄂公毛髮動，英姿颯爽來酣戰。
先帝天馬玉花驄，畫工如山貌不同。
是日牽來赤墀下，迥立閶闔生長風。
詔謂將軍拂絹素，意匠慘淡經營中。
斯須九重真龍出，一洗萬古凡馬空。
玉花卻在御榻上，榻上庭前屹相向。
至尊含笑催賜金，圉人太僕皆惆悵。
弟子韓幹早入室，亦能畫馬窮殊相。
幹唯畫肉不畫骨，忍使驊騮氣凋喪。
將軍盡善蓋有神，必逢佳士亦寫真。
即今飄泊干戈際，屢貌尋常行路人。
途窮反遭俗眼白，世上未有如公貧。
但看古來盛名下，終日坎壈纏其身。

3207 韋諷錄事宅觀曹將軍畫馬圖

國初已來畫鞍馬，神妙獨數江都王。
將軍得名三十載，人間又見真乘黃。
曾貌先帝照夜白，龍池十日飛霹靂。
內府殷紅馬腦盤，婕妤傳詔才人索。
盌賜將軍拜舞歸，輕紈細綺相追飛。
貴戚權門得筆跡，始覺屏障生光輝。
昔日太宗拳毛騧，近時郭家師子花。
今之新圖有二馬，復令識者久嘆嗟。
此皆騎戰一敵萬，縞素漠漠開風沙。
其餘七匹亦殊絕，逈若寒空動煙雪。
霜蹄蹴踏長楸間，馬官厮養森成列。
可憐九馬爭神駿，顧視清高氣深穩。
借問苦心愛者誰？後有韋諷前支遁。
憶昔巡幸新豐宮，翠華拂天來向東。
騰驤磊落三萬匹，皆與此圖筋骨同。
自從獻寶朝河宗，無復射蛟江水中。
君不見金粟堆前松柏裏，龍媒去盡鳥呼風。

3214 送韋諷上閬州錄事參軍

國步猶艱難，兵革未衰息。
萬方哀嗷嗷，十載供軍食。
庶官務割剝，不暇憂反側。
誅求何多門，賢者貴爲德。
韋生富春秋，洞澈有清識。
操持紀綱地，喜見朱絲直。
當令豪奪吏，自此無顏色。
必若救瘡痍，先應去蝥賊。
揮淚臨大江，高天意悽惻。
行行樹佳政，慰我深相憶。

3218 絕句六首

其一

日出籬東水，雲生舍北泥。
竹高鳴翡翠，沙僻舞鵾雞。

其二

藹藹花蕊亂，飛飛蜂蝶多。
幽棲身懶動，客至欲如何？

其三

鑿井交㯶葉，開渠斷竹根。
扁舟輕裊纜，小徑曲通村。

其四

急雨捎溪足，斜暉轉樹腰。
隔巢黃鳥並，翻藻白魚跳。

其五

舍下笋穿壁，庭中藤刺簷。
地晴絲冉冉，江白草纖纖。

其六

江動月移石，溪虛雲傍花。
鳥棲知故道，帆過宿誰家？

3224 絕句四首

其一

堂西長笋別開門，塹北行椒卻背村。
梅熟許同朱老喫，松高擬對阮生論。

其二

欲作魚梁雲覆湍，因驚四月雨聲寒。
青溪先有蛟龍窟，竹石如山不敢安。

其三

兩箇黃鸝鳴翠柳，一行白鷺上青天。
䆫含西嶺千秋雪，門泊東吳萬里舡。

其四

藥條藥甲潤青青，色過棕亭入草亭。
苗滿空山慙取譽，根居隙地怯成形。

3229 揚旗

江雨颯長夏，府中有餘清。
我公會賓客，肅肅有異聲。
初筵閱軍裝，羅列照廣庭。
庭空六馬入，駊騀揚旗旌。
廻廻偃飛蓋，熠熠迸流星。
來纏風飈急，去擘山岳傾。
材歸俯身盡，妙取略地平。
虹霓就掌握，舒卷隨人輕。
三州陷犬戎，但見西嶺青。
公來練猛士，欲奪天邊城。
此堂不易升，庸蜀日已寧。
吾徒且加飡，休適蠻與荆。

3234 軍中醉歌寄沈八劉叟

酒渴愛江清，餘酣漱晚汀。
軟沙欹坐穩，冷石醉眠醒。
野膳隨行帳，華音發從伶。
數杯君不見，醉已遣沈冥。

3236 憶昔二首

其一

憶昔先皇巡朔方，千乘萬騎入咸陽。
陰山驕子汗血馬，長驅東胡胡走藏。
鄴城反覆不足怪，關中小兒壞紀綱，
張后不樂上爲忙。
至今今上猶撥亂，勞身焦思補四方。
我昔近侍叨奉引，出兵整肅不可當。
爲留猛士守未央，致使岐雍防西羌。
犬戎直來坐御牀，百官跣足隨天王。
願見北地傅介子，老儒不用尚書郎。

其二

憶昔開元全盛日，小邑猶藏萬家室。
稻米流脂粟米白，公私倉廩俱豐實。
九州道路無豺虎，遠行不勞吉日出。
齊紈魯縞車班班，男耕女桑不相失。
宮中聖人奏雲門，天下朋友皆膠漆。
百餘年間未災變，叔孫禮樂蕭何律。
豈聞一絹值萬錢，有田種穀今流血。
洛陽宮殿燒焚盡，宗廟新除狐兔穴。
傷心不忍問耆舊，復恐初從亂離說。
小臣魯鈍無所能，朝廷記識蒙祿秩。
周宣中興望我皇，灑血江漢長衰疾。

3245 過故斛斯校書莊二首

其一

此老已云歿，鄰人嗟未休。
竟無宣室召，徒有茂陵求。
妻子寄他食，園林非昔遊。
空餘繐帷在，淅淅野風秋。

其二

鷰入非傍舍，鷗歸秖故池。
斷橋無復板，臥柳自生枝。
遂有山陽作，多慚鮑叔知。
素交零落盡，白首淚雙垂。

3249 太子張舍人遺織成褥段

客從西北來，遺我翠織成。
開緘風濤湧，中有掉尾鯨。
逶迤羅水族，瑣細不足名。
客云充君褥，承君終宴榮。
空堂魑魅走，高枕形神清。
領客珍重意，顧我非公卿。
留之懼不祥，施之混柴荆。
服飾定尊卑，大哉萬古程。
今我一賤老，裋褐更無營。
煌煌珠宮物，寢處禍所嬰。
歎息當路子，干戈尚縱橫。
掌握有權柄，衣馬自肥輕。
李鼎死岐陽，實以驕貴盈。
來瑱賜自盡，氣豪直阻兵。
皆聞黃金多，坐見悔吝生。
奈何田舍翁，受此厚貺情？
錦鯨卷還客，始覺心和平。
振我麤席塵，媿客茹藜羹。

3256 立秋日雨院中有作

山雲行絕塞，大火復西流。
飛雨動華屋，蕭蕭梁棟秋。
窮途愧知己，暮齒借前籌。
已費清晨謁，那成長者謀。
解衣開北戶，高枕對南樓。
樹濕風涼進，江喧水氣浮。
禮寬心有適，節爽病微瘳。
主將歸調鼎，吾還訪舊丘。

3258 寄董卿嘉榮十韻

聞道君牙帳，防秋近赤霄。
下臨千雪嶺，卻背五繩橋。
海內久戎服，京師今晏朝。
犬羊曾爛漫，宮闕尚蕭條。
猛將宜嘗膽，龍泉必在腰。
黃圖遭污辱，月窟可焚燒。
會取干戈利，無令斥候驕。
居然雙捕虜，自是一嫖姚。
落日思輕騎，高天憶射鵰。
雲臺畫形像，皆爲掃氛祅。

3285 嚴鄭公宅同詠竹[得香字]

綠竹半含籜，新梢纔出牆。
色侵書帙晚，陰過酒樽涼。
雨洗娟娟淨，風吹細細香。
但令無剪伐，會見拂雲長。

3290 陪鄭公秋晚北池臨眺

北池雲水闊，華館闢秋風。
獨鶴先依渚，衰荷且映空。
采菱寒刺上，踏藕野泥中。
素檝分曹往，金盤小徑通。
萋萋露草碧，片片晚旗紅。
杯酒霑津吏，衣裳與釣翁。
異方初豔菊，故里亦高桐。
搖落關山思，淹留戰伐功。
嚴城殊未掩，清宴已知終。
何補參軍乏，歡娛到薄躬。

3333 寄賀蘭銛

朝野歡娛後，乾坤震蕩中。
相隨萬里日，總作白頭翁。
歲晚仍分袂，江邊更轉蓬。
勿云俱異域，飲啄幾迴同？

3263 奉和軍城早秋

秋風嫋嫋動高旌，玉帳分弓射虜營。
已收滴博雲間戍，更奪蓬婆雪外城。

3266 院中晚晴懷西郭茅舍

幕府秋風日夜清，澹雲踈雨過高城。
葉心朱實看時落，階面青苔先自生。
復有樓臺銜暮景，不勞鐘鼓報新晴。
浣花溪裏花饒笑，肯信吾兼吏隱名。

3268 到村

碧澗雖多雨，秋沙先少泥。
蛟龍引子過，荷芰逐花低。
老去參戎幕，歸來散馬蹄。
稻粱須就列，榛草即相迷。
蓄積思江漢，頑踈惑町畦。
蹔酬知己分，還入故林棲。

3271 村雨

雨聲傳兩夜，寒事颯高秋。
挈帶看朱紱，開箱覩黑裘。
世情只益睡，盜賊敢忘憂。
松菊新霑洗，茅齋慰遠遊。

3273 宿府

清秋幕府井梧寒，獨宿江城蠟炬殘。
永夜角聲悲自語，中天月色好誰看？
風塵荏苒音書絕，關塞蕭條行路難。
已忍伶俜十年事，強移栖息一枝安。

3276 遣悶奉呈嚴鄭公二十韻

白水魚竿客，清秋鶴髮翁。
胡爲來幕下？秖合在舟中。
黃卷真如律，青袍也自公。
老妻憂坐痺，幼女問頭風。
平地專欹倒，分曹失異同。
禮甘衰力就，義忝上官通。
疇昔論詩早，光輝仗鉞雄。
寬容存性拙，剪拂念途窮。
露裛思藤架，煙霏想桂叢。
信然龜觸網，直作鳥窺籠。
西嶺紆村北，南江繞舍東。
竹皮寒舊翠，椒實雨新紅。
浪簸船應拆，杯乾瓮即空。
藩籬生野徑，斤斧任樵童。
束縛酬知己，蹉𧿶効小忠。
周防期稍稍，太簡遂怱怱。
曉入朱扉啓，昏歸畫角終。
不成尋別業，未敢息微躬。
烏鵲愁銀漢，駑駘怕錦幪。
會希全物色，時放倚梧桐。

3283 嚴鄭公階下新松[得霑字]

弱質豈自負，移根方爾瞻。
細聲聞玉帳，踈翠近珠簾。
未見紫烟集，虛蒙清露霑。
何當一百丈，欹蓋擁高簷。

3287 晚秋陪嚴鄭公摩訶池泛舟[得溪字]

湍駛風醒酒，船廻霧起隄。
高城秋自落，雜樹晚相迷。
坐觸鴛鴦起，巢傾翡翠低。
莫須驚白鷺，爲伴宿清溪。

3293 奉觀嚴鄭公廳事岷山沲江畫圖十韻

沲水流中座，岷山到此堂。
白波吹粉壁，青嶂插雕梁。
直訝杉松冷，兼疑菱荇香。
雪雲虛點綴，沙草得微茫。
嶺雁隨毫末，川蜺飲練光。
霏紅洲蘂亂，拂黛石蘿長。
暗谷非關雨，丹楓不爲霜。
秋成玄圃外，景物洞庭傍。
繪事功殊絕，幽襟興激昂。
從來謝太傅，邱壑道難忘。

3299 送舍弟穎赴齊州三首

其一

岷嶺南蠻北，徐關東海西。
此行何日到？送汝萬行啼。
絕域唯高枕，清風獨杖藜。
危時暫相見，衰白意都迷。

其二

風塵暗不開，汝去幾時來？
兄弟分離苦，形容老病催。
江通一柱觀，日落望鄉臺。
客意長東北，齊州安在哉？

其三

諸姑今海畔，兩弟亦山東。
去傍干戈覔，來看道路通。
短衣防戰地，匹馬逐西風。
莫作俱流落，長瞻碣石鴻。

3304 別唐十五誡，因寄禮部賈侍郎

九載一相逢，百年能幾何？
復爲萬里別，送子山之阿。
白鶴久同林，潛魚本同河。
未知棲集期，衰老強高歌。
歌罷兩悽惻，六龍忽蹉𧿶。
相視髮皓白，況難駐羲和。
胡星墜燕地，漢將仍橫戈。
蕭條四海內，人少豺虎多。
少人慎莫投，多虎信所過。
飢有易子食，獸猶畏虞羅。
子負經濟才，天門鬱嵯峨。
飄颻適東周，來往若崩波。
南宮吾故人，白馬金盤陁。
雄筆映千古，見賢心靡他。
念子善師事，歲寒守舊柯。
爲吾謝賈公，病肺臥江沲。

3310 懷舊

地下蘇司業，情親獨有君。
那因喪亂後，便有死生分！
老罷知明鏡，悲來望白雲。
自從失詞伯，不復更論文。

3312 哭台州鄭司戶蘇少監

故舊誰憐我，平生鄭與蘇。
存亡不重見，喪亂獨前途。
豪俊何人在？文章掃地無。
羈遊萬里闊，凶問一年俱。
白首中原上，清秋大海隅。
夜臺當北斗，泉路著東吳。
得罪台州去，時危棄碩儒。
移官蓬閣後，穀貴歿潛夫。
流慟嗟何及，銜寃有是夫！
道消詩發興，心息酒爲徒。
許與才雖薄，追誰跡未拘。
班揚名甚盛，嵇阮逸相須。
會取君臣合，寧詮品命殊？
賢良不必展，廊廟偶然趨。
勝決風塵際，功安造化爐。
從容詢舊學，慘淡閟陰符。
擺落嫌疑久，哀傷志力輸。
俗依綿谷異，客對雪山孤。
童稚思諸子，交朋列友于。
情乖清酒送，望絕撫墳呼。
瘧痢餐巴水，瘡痍老蜀都。
飄零迷哭處，天地日榛蕪。

3319 初冬

垂老戎衣窄，歸休寒色深。
漁舟上急水，獵火著高林。
日有習池醉，愁來梁甫吟。
干戈未偃息，出處遂何心？

3322 觀李固請司馬弟山水圖三首

其一

簡易高人意，匡床竹火爐。
寒天留遠客，碧海挂新圖。
雖對連山好，貪看絕島孤。
羣仙不愁思，冉冉下蓬壺。

其二

方丈渾連水，天台總映雲。
人間長見畫，老去恨空聞。
范蠡舟偏小，王喬鶴不羣。
此生隨萬物，何路出塵氛。

其三

高浪垂翻屋，崩崖欲壓床。
野橋分子細，沙岸繞微茫。
紅浸珊瑚短，青懸薜荔長。
浮查竝坐得，仙老暫相將。

3328 至後

冬至至後日初長，遠在劒南思洛陽。
青袍白馬有何意？金谷銅駞非故鄉。
梅花欲開不自覺，棣蕚一別永相望。
愁極本憑詩遣興，詩成吟詠轉淒涼。

3331 送王侍御往東川放生池祖席

東川詩友合，此贈怯輕爲。
況復傳宗近，空然惜別離。
梅花交近野，草色向平池。
儻憶江邊臥，歸期願早知。

3337 正月三日歸溪上有作，簡院內諸公

野外堂依竹，籬邊水向城。
蟻浮仍臘味，鷗泛已春聲。
藥許鄰人斸，書從稚子擎。
白頭趨幕府，深覺負平生。

3339 敝廬遣興奉寄嚴公

野水平橋路，春沙映竹村。
風輕粉蝶喜，花暖蜜蜂喧。
把酒宜深酌，題詩好細論。
府中瞻暇日，江上憶詞源。
跡忝朝廷舊，情依節制尊。
還思長者轍，恐避席爲門。

3342 除草

草有害於人，曾何生阻脩。
其毒甚蜂蠆，其多彌道周。
清晨步前林，江色未散憂。
芒刺在我眼，焉能待高秋。
霜露一霑凝，蕙葉亦難留。
荷鋤先童稚，日入仍討求。
轉致水中央，豈無雙釣舟？
頑根易滋蔓，敢使依舊丘。
自茲藩籬曠，更覺松竹幽。
芟夷不可闕，疾惡信如讎。

3346 春日江村五首

其一

農務村村急，春流岸岸深。
乾坤萬里眼，時序百年心。
茅屋還堪賦，桃源自可尋。
艱難昧生理，飄泊到如今。

其二

迢遞來三蜀，蹉𧿶有六年。
客身逢故舊，發興自林泉。
過懶從衣結，頻遊任履穿。
藩籬無限景，恣意買江天。

其三

種竹交加翠，栽桃爛熳紅。
經心石鏡月，到面雪山風。
赤管隨王命，銀章付老翁。
豈知牙齒落，名玷薦賢中。

其四

扶病垂朱紱，歸休步紫苔。
郊扉存晚計，幕府媿羣材。
鷰外晴絲卷，鷗邊水葉開。
鄰家送魚鼈，問我數能來？

其五

羣盜哀王粲，中年召賈生。
登樓初有作，前席竟爲榮。
宅入先賢傳，才高處士名。
異時懷二子，春日復含情。

3358 春遠

肅肅花絮晚，菲菲紅素輕。
日長惟鳥雀，春遠獨柴荆。
數有關中亂，何曾劍外清？
故鄉歸不得，地入亞夫營。

3361 絕句三首

其一

聞道巴山裏，春船正好行。
都將百年興，一望九江城。

其二

水檻溫江口，茅堂石笋西。
移船先主廟，洗藥浣沙溪。

其三

設道春來好，狂風大放顛。
吹花隨水去，翻卻釣魚船。

3365 營屋

我有陰江竹，能令朱夏寒。
陰通積水內，高入浮雲端。
甚疑鬼物憑，不顧剪伐殘。
東偏若面勢，戶牖永可安。
愛惜已六載，茲晨去千竿。
蕭蕭見白日，洶洶開奔湍。
度堂匪華麗，養拙異考槃。
草茅雖薙葺，衰疾方少寬。
洗然順所適，此足代加飡。
寂無斤斧響，庶遂憩息懽。

3368 喜雨

南國旱無雨，今朝江出雲。
入空纔漠漠，洒迥已紛紛。
巢鷰高飛盡，林花潤色分。
晚來聲不絕，應得夜深聞。

3370 長吟

江渚翻鷗戲，官橋帶柳陰。
花飛競渡日，草見踏春心。
已撥形骸累，真爲爛熳深。
賦詩歌句穩，不免自長吟。

3373 莫相疑行

男兒生無所成頭皓白，牙齒欲落真可惜。
憶獻三賦蓬萊宮，自怪一日聲輝赫。
集賢學士如堵牆，觀我落筆中書堂。
往時文彩動人主，此日飢寒趨路傍。
晚將末契託年少，當面輸心背面笑。
寄謝悠悠世上兒，不爭好惡莫相疑。

3377 赤霄行

孔雀未知牛有角，渴飲寒泉逢觝觸。
赤霄玄圃須往來，翠尾金花不辭辱。
江中淘河嚇飛鷰，銜泥卻落羞華屋。
皇孫猶曾蓮勺困，衛莊見貶傷其足。
老翁慎莫怪少年，葛亮貴和書有篇。
丈夫垂名動萬年，記憶細故非高賢。

3381 三韻三篇

其一

高馬勿唾面，長魚無損鱗。
辱馬馬毛焦，困魚魚有神。
君看磊落士，不肯易其身。

其二

蕩蕩萬斛舡，影若揚白虹。
起檣必椎牛，挂席集衆功。
自非風動天，莫置大水中。

其三

烈士惡多門，小人自同調。
名利苟可取，殺身傍權要。
何當官曹清，爾輩堪一笑。

3386 寄贈王十將軍承俊

將軍膽氣雄，臂懸兩角弓。
纏結青驄馬，出入錦城中。
時危未授鉞，勢屈難爲功。
賓客滿堂上，何人高義同。

3390 去蜀

五載客蜀郡，一年歸梓州。
如何關塞阻，轉作瀟湘遊。
萬事已黃髮，殘生隨白鷗。
安危大臣在，何必淚長流。

3393 宿青溪驛，奉懷張員外十五兄之緒

漾舟千山內，日入泊枉渚。
我生本飄飄，今復在何許？
石根青楓林，猿鳥聚儔侶。
月明遊子靜，畏虎不得語。
中夜懷友朋，乾坤此深阻。
浩蕩前後間，佳期付荆楚。

3396 狂歌行贈四兄

與兄行年校一歲，賢者是兄愚者弟。
兄將富貴等浮雲，弟切功名好權勢。
長安秋雨十日泥，我曹鞴馬聽晨雞。
公卿朱門未開鏁，我曹已到肩相齊。
吾兄睡穩方舒膝，不韈不巾踏曉日。
男啼女哭莫我知，身上須繒腹中實。
今年思我來嘉州，嘉州酒重花繞樓。
樓頭喫酒樓下臥，長歌短詠還相酬。
四時八節還拘禮，女拜弟妻男拜弟。
幅巾鞶帶不挂身，頭脂足垢何曾洗。
吾兄吾兄巢許倫，一生喜怒常任真。
日斜枕肘寢已熟，啾啾唧唧何為人？

3401 宴戎州楊使君東樓

勝絕驚身老，情忘發興奇。
座從歌妓密，樂任主人爲。
重碧拈春酒，輕紅擘荔枝。
樓高欲愁思，橫笛未休吹。

3405 渝州候嚴六侍御不到先下峽

聞道乘驄發，沙邊待至今。
不知雲雨散，虛費短長吟。
山帶烏蠻闊，江連白帝深。
舡經一柱觀，留眼共登臨。

3408 撥悶

聞道雲安麴米春，纔傾一盞即醺人。
乘舟取醉非難事，下峽銷愁定幾巡。
長年三老遙憐汝，捩柂開頭捷有神。
已辦青錢防雇直，當令美味入吾脣。

3412 宴忠州使君姪宅

出守吾家姪，殊方此日歡。
自須遊阮舍，不是怕湖灘。
樂助長歌送，杯饒旅思寬。
昔曾如意舞，牽率强爲看。

﻿3415 禹廟

禹廟空山裏，秋風落日斜。
荒庭垂橘柚，古屋畫龍虵。
雲氣生虛壁，江聲走白沙。
早知乘四載，疏鑿控三巴。

3419 題忠州龍興寺所居院壁

忠州三峽內，井邑聚雲根。
小市常爭米，孤城早閉門。
空看過客淚，莫覔主人恩。
淹泊仍愁虎，深居賴獨園。

3422 哭嚴僕射歸櫬

素幔隨流水，歸舟返舊京。
老親如宿昔，部曲異平生。
風送蛟龍雨，天長驃騎營。
一哀三峽暮，遺後見君情。

3425 聞高常侍亡[忠州作]

歸朝不相見，蜀使忽傳亡。
虛歷金華省，何殊地下郎！
致君丹檻折，哭友白雲長。
獨步詩名在，秖令故舊傷。

3428 旅夜書懷

細草微風岸，危檣獨夜舟。
星垂平野闊，月湧大江流。
名豈文章著，官因老病休。
飄零何所似，天地一沙鷗。

3433 放船

收帆下急水，卷幔逐回灘。
江市戎戎暗，山雲淰淰寒。
村荒無徑入，獨鳥怪人看。
已泊城樓底，何曾夜色闌。

3436 雲安九日鄭十八攜酒陪諸公宴

寒花開已盡，菊蕊獨盈枝。
舊摘人頻異，輕香酒暫隨。
地偏初衣裌，山擁更登危。
萬國皆戎馬，酣歌淚欲垂。

3438 答鄭十七郎一絕

雨後過畦潤，花殘步屐遲。
把文驚小陸，好客見當時。

3440 別常徵君

兒扶猶杖策，臥病一秋强。
白髮少新洗，寒衣寬總長。
故人憂見及，此別淚相忘。
各逐萍流轉，來書細作行。

3442 長江二首

其一

衆水會涪萬，瞿唐爭一門。
朝宗人共挹，盜賊爾誰尊？
孤石隱如馬，高蘿垂飲猿。
歸心異波浪，何事即飛飜？

其二

浩浩終不息，乃知東極臨。
衆水歸海意，萬國奉君心。
色借瀟湘闊，聲驅灧澦深。
未辭添霧雨，接上遇衣襟。

3447 承聞故房相公靈櫬，自閬州啓殯歸葬東都，有作二首

其一

遠聞房太守，歸葬陸渾山。
一德興王後，孤魂久客間。
孔明多故事，安石竟崇班。
他日嘉陵淚，仍霑楚水還。

其二

丹旐飛飛日，初傳發閬州。
風塵終不解，江漢忽同流。
劍動親身匣，書歸故國樓。
盡哀知有處，爲客恐長休。

3454 將曉二首

其一

石城除擊柝，鐵鏁欲開關。
鼓角悲荒塞，星河落曙山。
巴人常小梗，蜀使動無還。
垂老孤帆色，飄飄犯百蠻。

其二

軍吏回官燭，舟人自楚歌。
寒沙蒙薄霧，落月去清波。
壯惜身名晚，衰慙應接多。
歸朝日簪笏，筋力定如何？

3459 懷錦水居止二首

其一

軍旅西征僻，風塵戰伐多。
猶聞蜀父老，不忘舜謳歌。
天險終難立，柴門豈重過！
朝朝巫峽水，遠逗錦江波。

其二

萬里橋西宅，百花潭北莊。
層軒皆面水，老樹飽經霜。
雪嶺界天白，錦城曛日黃。
惜哉形勝地，回首一茫茫。

3463 青絲

青絲白馬誰家子？麤豪且逐風塵起。
不聞漢主放妃嬪，近靜潼關掃蜂蟻？
殿前兵馬破汝時，十月即爲齏粉期。
未如面縛歸金闕，萬一皇恩下玉墀。

3466 三絕句

其一

前年渝州殺刺史，今年開州殺刺史。
羣盜相隨劇虎狼，食人更肯留妻子？

其二

二十一家同入蜀，唯殘一人出駱谷。
自說二女齧臂時，回頭卻望秦雲哭。

其三

殿前兵馬雖驍雄，縱暴略與羌渾同。
聞道殺人漢水上，婦女盡在官軍中。

3470 遣憤

聞道花門將，論功未盡歸。
自從收帝里，誰復總戎機？
蜂蠆終懷毒，雷霆可震威。
莫令鞭血地，再濕漢臣衣。

3473 十二月一日三首

其一

今朝臘月春意動，雲安縣前江可憐。
一聲何處送書鴈，百丈誰家上水船。
未將梅蘂驚愁眼，要取椒花媚遠天。
明光起草人所羨，肺病幾時朝日邊？

其二

寒輕市上山煙碧，日滿樓前江霧黃。
負鹽出井此谿女，打鼓發船何郡郎？
新亭舉目風景切，茂陵著書消渴長。
春花不愁不爛熳，楚客唯聽棹相將。

其三

即看鷰子入山扉，豈有黃鸝歷翠微？
短短桃花臨水岸，輕輕柳絮點人衣。
春來準擬開懷久，老去親知見面稀。
他日一杯難强進，重嗟筋力故山違。

3480 又雪

南雪不到地，青崖霑未消。
微微向日薄，脈脈去人遙。
冬熱鴛鴦病，峽深豺虎驕。
愁邊有江水，焉得北之朝？

3482 雨

冥冥甲子雨，已度立春時。
輕箑煩相向，纖絺恐自疑。
煙添纔有色，風引更如絲。
直覺巫山暮，兼催宋玉悲。

3485 南楚

南楚青春異，暄寒早早分。
無名江上草，隨意嶺頭雲。
正月蜂相見，非時鳥共聞。
杖藜妨躍馬，不是故離羣。

3488 水閣朝霽，奉簡嚴雲安

東城抱春岑，江閣鄰石面。
崔嵬晨雲白，朝旭射芳甸。
雨檻臥花叢，風牀展書卷。
鉤簾宿鷺起，丸藥流鶯囀。
呼婢取酒壺，續兒誦文選。
晚交嚴明府，矧此數相見。

3491 杜鵑

西川有杜鵑，東川無杜鵑。
涪萬無杜鵑，雲安有杜鵑。
我昔遊錦城，結廬錦水邊。
有竹一頃餘，喬木上參天。
杜鵑暮春至，哀哀叫其間。
我見常再拜，重是古帝魂。
生子百鳥巢，百鳥不敢嗔。
仍爲餧其子，禮若奉至尊。
鴻鴈及羔羊，有禮太古前。
行飛與跪乳，識序如知恩。
聖賢古法則，付與後世傳。
君看禽鳥情，猶解事杜鵑。
今忽暮春間，值我病經年。
身病不能拜，淚下如迸泉。

3498 子規

峽裏雲安縣，江樓翼瓦齊。
兩邊山木合，終日子規啼。
眇眇春風見，蕭蕭夜色淒。
客愁那聽此？故作傍人低。

3502 近聞

近聞犬戎遠遁逃，牧馬不敢侵臨洮。
渭水逶迤白日淨，隴山蕭瑟秋雲高。
崆峒五原亦無事，北庭數有關中使。
似聞贊普更求親，舅甥和好應難棄。

3504 客居

客居所居堂，前江後山根。
下塹萬尋岸，蒼濤鬱飛飜。
葱青衆木梢，邪豎雜石痕。
子規晝夜啼，壯士斂精魂。
峽開四千里，水合數百源。
人虎相半居，相傷終兩存。
蜀麻久不來，吳鹽擁荆門。
西南失大將，商旅自星奔。
今又降元戎，已聞動行軒。
舟子候利涉，亦憑節制尊。
我在路中央，生理不得論。
臥愁病脚廢，徐步視小園。
短畦帶碧草，悵望思王孫。
鳳隨其皇去，籬雀暮喧繁。
覽物想故國，十年別荒村。
日暮歸幾翼，北林空自昬。
安得覆八溟，爲君洗乾坤？
稷契易爲力，犬戎何足吞？
儒生老無成，臣子憂四番。
篋中有舊筆，情至時復援。

3511 贈鄭十八賁

溫溫士君子，令我懷抱盡。
靈芝冠衆芳，安得闕親近？
遭亂意不歸，竄身跡非隱。
細人尚姑息，吾子色愈謹。
高懷見物理，識者安肯哂？
卑飛欲何待，捷徑應未忍。
示我百篇文，詩家一標準。
羈離交屈宋，牢落值顏閔。
水路迷畏途，藥餌駐修軫。
古人日以遠，青史自不泯。
步趾詠唐虞，追隨飰葵堇。
數盃資好事，異味煩縣尹。
心雖在朝謁，力與願矛盾。
抱病排金門，衰容豈爲敏？

3516 別蔡十四著作

賈生慟哭後，寥落無其人。
安知蔡夫子，高義邁等倫。
獻書謁皇帝，志已清風塵。
流涕灑丹極，萬乘爲酸辛。
天地則創痍，朝廷當正臣。
異才復間出，周道日惟新。
使蜀見知己，別顏始一伸。
主人薨城府，扶櫬歸咸秦。
巴道此相逢，會我病江濱。
憶念鳳翔都，聚散俄十春。
我衰不足道，但願子意陳。
稍令社稷安，自契魚水親。
我雖消渴甚，敢望帝力勤。
尚思未朽骨，復覩耕桑民。
積水架三峽，浮龍倚長津。
揚舲洪濤間，仗子濟物身。
鞍馬下秦塞，王城通北辰。
玄甲聚不散，兵久食恐貧。
窮谷無粟帛，使者來相因。
若馮南轅使，書札到天垠。

3521 寄常徵君

白水青山空復春，徵君晚節旁風塵。
楚妃堂上色殊衆，海鶴堦前鳴向人。
萬事糺紛猶絕粒，一官羈絆實藏身。
開州入夏知涼冷，不似雲安毒熱新。

3525 寄岑嘉州

不見故人十年餘，不道故人無素書。
願逢顏色關塞遠，豈意出守江城居。
外江三峽且相接，斗酒新詩終自踈。
謝朓每篇堪諷誦，馮唐已老聽吹噓。
泊舡秋夜經春草，伏枕青楓限玉除。
眼前所寄選何物？贈子雲安雙鯉魚。

3529 移居夔州郭

伏枕雲安縣，遷居白帝城。
春知催柳別，江與放船清。
農事聞人說，山光見鳥情。
禹功饒斷石，且就土微平。

3531 船下夔州郭宿，雨濕不得上岸，別王十二判官

依沙宿舸船，石瀨月娟娟。
風起春燈亂，江鳴夜雨懸。
晨鐘雲外濕，勝地石堂煙。
柔櫓輕鷗外，含悽覺汝賢。

3535 漫成一絕

江月去人只數尺，風燈照夜欲三更。
沙頭宿鷺聯拳靜，船尾跳魚撥剌鳴。

3537 客堂

憶昨離少城，而今異楚蜀。
舍舟復深山，窅窕一林麓。
棲泊雲安縣，消中內相毒。
舊疾廿載來，衰年得無足？
死爲殊方鬼，頭白免短促。
老馬終望雲，南鴈意在北。
別家長兒女，欲起慙筋力。
客堂叙節改，具物對羈束。
石暄蕨芽紫，渚秀蘆笋綠。
巴鶯紛未稀，徼麥早向熟。
悠悠日動江，漠漠春辭木。
臺郎選才俊，自顧亦已極。
前輩聲名人，埋沒何所得！
居然綰章紱，受性本幽獨。
平生憩息地，必種數竿竹。
事業只濁醪，營葺但草屋。
上公有記者，累奏資薄祿。
主憂豈濟時？身遠彌曠職。
循文廟筭正，獻可天衢直。
尚想趨朝廷，毫髮裨社稷。
形骸今若是，進退委行色。

3544 引水

月峽瞿塘雲作頂，亂石崢嶸俗無井。
雲安沽水奴僕悲，魚復移居心力省。
白帝城西萬竹蟠，接筒引水喉不乾。
人生留滯生理難，斗水何直百憂寬。

3546 示獠奴阿段

山木蒼蒼落日曛，竹竿裊裊細泉分。
郡人入夜爭餘瀝，豎子尋源獨不聞。
病渴三更迴白首，傳聲一注濕青雲。
曾驚陶侃胡奴異，怪爾常穿虎豹羣。

3550 寄韋有夏郎中

省郎憂病士，書信有柴胡。
飲子頻通汗，懷君想報珠。
親知天畔少，藥味峽中無。
歸楫生衣臥，春鷗洗翅呼。
猶聞上急水，早作取平途。
萬里皇華使，爲僚記腐儒。

3553 上白帝城

城峻隨天壁，樓高更女墻。
江流思夏后，風至憶襄王。
老去聞悲角，人扶報夕陽。
公孫初恃險，躍馬意何長！

3556 上白帝城二首

其一

江城含變態，一上一回新。
天欲今朝雨，山歸萬古春。
英雄餘事業，衰邁久風塵。
取醉他鄉客，相逢故國人。
兵戈猶擁蜀，賦斂强輸秦。
不是煩形勝，深慙畏損神。

其二

白帝空祠廟，孤雲自往來。
江山城宛轉，棟宇客徘徊。
勇略今何在？當年亦壯哉！
後人將酒肉，虛殿日塵埃。
谷鳥鳴還過，林花落又開。
多慙病無力，騎馬入青苔。

3561 陪諸公上白帝城頭宴越公堂之作

此堂存古製，城上俯江郊。
落構垂雲雨，荒堦蔓草茅。
柱穿蜂溜蜜，棧缺燕添巢。
坐接春盃氣，心傷豔蘂梢。
英靈如過隙，宴衎願投膠。
莫問東流水，生涯未即拋。

3564 白帝城最高樓

城尖徑仄旌斾愁，獨立縹緲之飛樓。
峽坼雲霾龍虎睡，江清日抱黿鼉遊。
扶桑西枝對斷石，弱水東影隨長流。
杖藜嘆世者誰子？泣血迸空廻白頭。

3569 武侯廟

遺廟丹青落，空山草木長。
猶聞辭後主，不復臥南陽。

3572 八陣圖

功蓋三分國，名成八陣圖。
江流石不轉，遺恨失吞吳。

3575 古栢行

孔明廟前有老栢，柯如青銅根如石。
霜皮溜雨四十圍，黛色參天二千尺。
君臣已與時際會，樹木猶爲人愛惜。
雲來氣接巫峽長，月出寒通雪山白。
憶昨路繞錦亭東，先主武侯同閟宮。
崔嵬枝幹郊原古，窈窕丹青戶牖空。
落落盤踞雖得地，冥冥孤高多烈風。
扶持自是神明力，正直元因造化功。
大廈如傾要梁棟，萬牛迴首丘山重。
不露文章世已驚，未辭剪伐誰能送？
苦心豈免容螻蟻，香葉終經宿鸞鳳。
志士幽人莫怨嗟，古來材大難爲用。

3583 負薪行

夔州處女髮半華，四十五十無夫家。
更遭喪亂嫁不售，一生抱恨堪咨嗟。
土風坐男使女立，應當門戶女出入。
十有八九負薪歸，賣薪得錢當供給。
至老雙鬟只垂頸，野花山葉銀釵並。
筋力登危集市門，死生射利兼鹽井。
面糚首飾雜啼痕，地褊衣寒困石根。
若道巫山女麤醜，何得此有昭君村？

3587 最能行

峽中丈夫絕輕死，少在公門多在水。
富豪有錢駕大舸，貧窮取給行艓子。
小兒學問止《論語》，大兒結束隨商旅。
攲帆側柂入波濤，撇旋捎濆無險阻。
朝發白帝暮江陵，頃來目擊信有徵。
瞿堂漫天虎鬚怒，歸州長年行最能。
此鄉之人氣量窄，悞競南風踈北客。
若道士無英俊才，何得山有屈原宅？

3591 覽物

曾爲掾吏趨三輔，憶在潼關詩興多。
巫峽忽如瞻華岳，蜀江猶似見黃河。
舟中得病移衾枕，洞口經春長薜蘿。
形勝有餘風土惡，幾時迴首一高歌。

3595 憶鄭南

鄭南伏毒寺，瀟洒到江心。
石影銜珠閣，泉聲帶玉琴。
風杉曾曙倚，雲嶠憶春臨。
萬里滄浪外，龍虵只自深。

3598 贈崔十三評事公輔

飄颻西極馬，來自渥洼池。
颯飁寒山桂，低徊風雨枝。
我聞龍正直，道屈爾何爲？
且有元戎命，悲歌識者知。
官聯辭冗長，行路洗欹危。
脫劍主人贈，去帆春色隨。
陰沈鐵鳳闕，教練羽林兒。
天子朝侵早，雲臺仗數移。
分軍應供給，百姓日支離。
黠吏因封己，公才或守雌。
燕王買駿骨，渭老得熊羆。
活國名公在，拜壇羣寇疑。
冰壺動瑤碧，野水失蛟螭。
入幕諸彥聚，渴賢高選宜。
鶱騰坐可致，九萬起於斯。
復進出矛戟，昭然開鼎彝。
會看之子貴，歎及老夫衰。
豈但江曾決，還思霧一披。
暗塵生古鏡，拂匣照西施。
舅氏多人物，無慙困翮垂。

3607 奉寄李十五秘書二首

其一

避暑雲安縣，秋風早下來。
暫留魚復浦，同過楚王臺。
猿鳥千崖窄，江湖萬里開。
竹枝歌未好，畫舸莫遲廻。

其二

行李千金贈，衣冠八尺身。
飛騰知有策，意度不無神。
班秩兼通貴，公侯出異人。
玄成負文彩，世業豈沈淪。

3612 貽華陽柳少府

繫馬喬木間，問人野寺門。
柳侯披衣笑，見我顏色溫。
並坐石下堂，俛視大江奔。
火雲洗月露，絕壁上朝暾。
自非曉相訪，觸熱生病根。
南方六七月，出入異中原。
老少多暍死，汗踰水漿翻。
俊才得之子，筋力不辭煩。
指揮當世事，語及戎馬存。
涕淚濺我裳，悲氣排帝閽。
鬱陶抱長策，義仗知者論。
吾衰臥江漢，但媿識璵璠。
文章一小伎，於道未爲尊。
起余幸班白，因是託子孫。
俱客古信州，結廬依毀垣。
相去四五里，徑微山葉繁。
時危挹佳士，況免軍旅喧。
醉從趙女舞，歌鼓秦人盆。
子壯顧我傷，我驩兼淚痕。
餘生如過鳥，故里今空村。

3619 雷

大旱山岳焦，密雲復無雨。
南方瘴癘地，罹此農事苦。
封內必舞雩，峽中喧擊鼓。
真龍竟寂莫，土梗空俯僂。
吁嗟公私病，稅斂缺不補。
故老仰面啼，瘡痍向誰數？
暴尫或前聞，鞭巫非稽古。
請先偃甲兵，處分聽人主。
萬邦但各業，一物休盡取。
水旱其數然，堯湯免親覩？
上天鑠金石，羣盜亂豺虎。
二者存一端，愆陽不猶愈？
昨宵殷其雷，風過齊萬弩。
復吹霾翳散，虛覺神靈聚。
氣暍腸胃融，汗滋衣裳污。
吾衰尤拙計，失望築場圃。

3626 熱三首

其一

雷霆空霹靂，雲雨竟虛無。
炎赫衣流汗，低垂氣不蘇。
乞爲寒水玉，願作冷秋菰。
何似兒童歲，風涼出舞雩。

其二

瘴雲終不滅，瀘水復西來。
閉戶人高臥，歸林鳥卻廻。
峽中都似火，江上只空雷。
想見陰宮雪，風門颯踏開。

其三

朱李沈不冷，彫胡炊屢新。
將衰骨盡痛，被暍味空頻。
歘翕炎蒸景，飄颻征戍人。
十年可解甲，爲爾一霑巾。

3633 七月三日亭午已後，校熱退，晚加小涼，穩睡有詩，因論壯年樂事，戲呈元二十一曹長

今茲商用事，餘熱亦已末。
衰年旅炎方，生意從此活。
亭午減汗流，北隣耐人聒。
晚風爽烏匼，筋力蘇摧折。
閉目踰十旬，大江不止渴。
退藏恨雨師，健步聞旱魃。
園蔬抱金玉，無以供采掇。
密雲雖聚散，徂暑終衰歇。
前聖眘焚巫，武王親救暍。
陰陽相主客，時序遞廻斡。
灑落唯清秋，昬霾一空闊。
蕭蕭紫塞雁，南向欲行列。
欻思紅顏日，霜露凍堦闥。
胡馬挾雕弓，鳴弦不虛發。
長鈚逐狡兔，突羽當滿月。
惆悵白頭吟，蕭條游俠窟。
臨軒望山閣，縹緲安可越。
高人鍊丹砂，未念將朽骨。
少壯跡頗踈，歡樂曾倐忽。
杖藜風塵際，老醜難剪拂。
吾子得神仙，本是池中物。
賤夫美一睡，煩促嬰詞筆。

3643 火

楚山經月火，大旱則斯舉。
舊俗燒蛟龍，驚惶致雷雨。
爆嵌魑魅泣，崩凍嵐陰昈。
羅落沸百泓，根源皆萬古。
青林一灰燼，雲氣無處所。
入夜殊赫然，新秋照牛女。
風吹巨焰作，河掉騰煙柱。
勢欲焚崑崙，光彌焮洲渚。
腥至燋長虵，聲吼纏猛虎。
神物已高飛，不見石與土。
爾寧要謗讟，憑此近熒侮。
薄關長吏憂，甚昧至精主。
遠遷誰撲滅？將恐及環堵。
流汗臥江亭，更深氣如縷。

3649 牽牛織女

牽牛出河西，織女處其東。
萬古永相望，七夕誰見同？
神光竟難候，此事終蒙朧。
颯然精靈合，何必秋遂通。
亭亭新糚立，龍駕具曾空。
世人亦爲爾，祈請走兒童。
稱家隨豐儉，白屋達公宮。
膳夫翊堂殿，鳴玉淒房櫳。
曝衣遍天下，曳月揚微風。
蛛絲小人態，曲綴瓜果中。
初筵裛重露，日出甘所終。
嗟汝未嫁女，秉心鬱忡忡。
防身動如律，竭力機杼中。
雖無姑舅事，敢昧織作功。
明明君臣契，咫尺或未容。
義無弃禮法，恩始夫婦恭。
小大有佳期，戒之在至公。
方圓苟齟齬，丈夫多英雄。

3658 毒熱寄簡崔評事十六弟

大火運金氣，荆揚不知秋。
林下有塌翼，水中無行舟。
千室但埽地，閉關人事休。
老夫轉不樂，旅次兼百憂。
蝮蛇暮偃蹇，空床難暗投。
炎宵惡明燭，況乃懷舊丘。
開襟仰內弟，執熱露白頭。
束帶負芒刺，接居成阻脩。
何當清霜飛，會子臨江樓。
載聞大《易》義，諷興《詩》家流。
蘊藉異時輩，檢身非苟求。
皇皇使臣體，信是德業優。
楚材擇杞梓，漢苑歸驊騮。
短章達我心，理爲識者籌。

3664 信行遠脩水筒

汝性不茹葷，清淨僕夫內。
秉心識本源，於事少滯礙。
雲端水筒坼，林表山石碎。
觸熱藉子脩，通流與厨會。
往來四十里，荒險崖谷大。
日曛驚未飡，貌赤愧相對。
浮瓜供老病，裂餅常所愛。
於斯答恭謹，足以殊殿最。
詎要方士符，何假將軍蓋！
行諸直如筆，用意崎嶇外。

3670 催宗文樹雞柵

吾衰怯行邁，旅次展崩迫。
愈風傳烏雞，秋卵方漫喫。
自春生成者，隨母向百翮。
驅趂制不禁，喧呼山腰宅。
課奴殺青竹，終日憎赤幘。
踏藉盤桉翻，塞蹊使之隔。
牆東有隙地，可以樹高柵。
避熱時來歸，問兒所爲跡。
「織籠曹其內，令入不得擲。」
稀閒可突過，觜爪還污席。
我寬螻蟻遭，彼免狐貉厄。
應宜各長幼，自此均勍敵。
籠柵念有脩，近身見損益。
明明領處分，一一當剖析。
不昧風雨晨，亂離減憂慼。
其流則凡鳥，其氣心匪石。
倚賴窮歲晏，撥煩去冰釋。
未似尸鄉翁，拘留蓋阡陌。

3678 驅竪子摘蒼耳

江上秋已分，林中瘴猶劇。
畦丁告勞苦，無以供日夕。
蓬莠獨不燋，野蔬暗泉石。
卷耳況療風，童兒且時摘。
侵星驅之去，爛熳任遠適。
放筐亭午際，洗剝相蒙冪。
登床半生熟，下筯還小益。
加點瓜薤閒，依稀橘奴跡。
亂世誅求急，黎民糠籺窄。
飽食復何心，荒哉膏粱客。
富家厨肉臭，戰地骸骨白。
寄語惡少年，黃金且休擲。

3683 雨

萬木雲深隱，連山雨未開。
風扉掩不定，水鳥過仍廻。
蛟館如鳴杼，樵舟豈伐枚。
清涼破炎毒，衰意欲登臺。

3686 種萵苣[幷序]

既雨已秋，堂下理小畦，隔種一兩席許萵苣。向二旬矣，而苣不甲坼，
獨野莧青青。傷時君子，或晚得微祿，輱軻不進，因作此詩。

陰陽一錯亂，驕蹇不復理。
枯旱於其中，炎方慘如燬。
植物半蹉𧿶，嘉生將已矣。
雲雷欻奔命，師伯集所使。
指麾赤白日，澒洞青光起。
雨聲先已風，散足盡西靡。
山泉落滄江，霹靂猶在耳。
終朝紆颯沓，信宿罷蕭洒。
堂下可以畦，呼童對經始。
苣兮蔬之常，隨事蓺其子。
破塊數席間，荷鋤功易止。
雨旬不甲坼，空惜埋泥滓。
野莧迷汝來，宗生實於此。
此輩豈無秋，亦蒙寒露委。
翻然出地速，滋蔓戶庭毀。
因知邪干正，掩抑至沒齒。
賢良雖得祿，守道不封己。
擁塞敗芝蘭，衆多盛荆杞。
中園陷蕭艾，老圃永爲恥。
登于白玉盤，藉以如霞綺。
莧也無所施，胡顏入筐篚。

3694 雨

峽雲行清曉，煙霧相徘徊。
風吹蒼江樹，雨洒石壁來。
淒淒生餘寒，殷殷兼出雷。
白谷變氣候，朱炎安在哉！
高鳥濕不下，居人門未開。
楚宮久已滅，幽珮爲誰哀？
侍臣書王夢，賦有冠古才。
冥冥翠龍駕，多自巫山臺。

3698 雨

行雲遞崇高，飛雨靄而至。
潺潺石間溜，汩汩松上駛。
亢陽乘秋熱，百穀皆已弃。
皇天德澤降，燋卷有生意。
前雨傷卒暴，今雨喜容易。
不可無雷霆，間作鼓增氣。
佳聲達中宵，所望時一致。
清霜九月天，髣髴見滯穗。
郊扉及我私，我圃日蒼翠。
恨無抱甕力，庶減臨江費。

3703 雨二首

其一

青山澹無姿，白露誰能數。
片片水上雲，蕭蕭沙中雨。
殊俗狀巢居，曾臺俯風渚。
佳客適萬里，沉思情延佇。
挂帆遠色外，驚浪滿吳楚。
久陰蛟螭出，寇盜復幾許？

其二

空山中宵陰，微冷先枕席。
廻風起清曙，萬象萋已碧。
落落出岫雲，渾渾倚天石。
日假何道行，雨含長江白。
連檣荆州船，有士荷矛戟。
南防草鎮慘，霑濕赴遠役。
羣盜下辟山，揔戎備強敵。
水深雲光廓，鳴櫓各有適。
漁艇自悠悠，夷歌負樵客。
留滯一老翁，書時記朝夕。

3708 雨不絕

鳴雨既過漸細微，映空搖颺如絲飛。
階前短草泥不亂，院裏長條風乍稀。
舞石旋應將乳子，行雲莫自濕仙衣。
眼邊江舸何怱促，未待安流逆浪歸。

3712 晚晴

返照斜初徹，浮雲薄未歸。
江虹明近飲，峽雨落餘飛。
鳧鴈終高去，熊羆覺自肥。
秋分客尚在，竹露夕微微。

3714 殿中楊監見示張旭草書圖

斯人已云亡，草聖秘難得。
及茲煩見示，滿目一悽惻。
悲風生微綃，萬里有古色。
鏘鏘鳴玉動，落落羣松直。
連山蟠其閒，溟漲與筆力。
有練實先書，臨池真盡墨。
俊拔為之主，暮年思轉極。
未知張王后，誰並百代則？
嗚呼東吳精，逸氣感清識。
楊公拂篋笥，舒卷忘寢食。
念昔揮毫端，不獨觀酒德。

3718 楊監又出畫鷹十二扇

近時馮紹正，能畫鷙鳥樣。
明公出此圖，無乃傳其狀。
殊姿各獨立，清絕心有向。
疾禁千里馬，氣敵萬人將。
憶昔驪山宮，冬移含元仗。
天寒大羽獵，此物神俱王。
當時無凡材，百中皆用壯。
粉墨形似閒，識者一惆悵。
干戈少暇日，真骨老崖嶂。
為君除狡兔，會是翻韝上。

3721 送殿中楊監赴蜀見相公

去水絕還波，洩雲無定姿。
人生在世閒，聚散亦暫時。
離別重相逢，偶然豈足期。
送子清秋暮，風物長年悲。
豪俊貴勳業，邦家頻出師。
相公鎮梁益，軍事無孑遺。
解榻再見今，用才復擇誰？
況子已高位，為郡得固辭？
難拒供給費，慎哀漁奪私。
干戈未甚息，紀綱正所持。
汎舟巨石橫，登陸草露滋。
山門日易夕，當念居者思。

3726 贈李十五丈別

峽人鳥獸居，其室附層顛。
下臨不測江，中有萬里船。
多病紛倚薄，少留改歲年。
絕域誰慰懷，開顏喜名賢。
孤陋忝末親，等級敢比肩。
人生意氣合，相與襟袂連。
一日兩遣僕，三日一共筵。
揚論展寸心，壯筆過飛泉。
玄成美價存，子山舊業傳。
不聞八尺軀，常受眾目憐。
且為辛苦行，蓋被生事牽。
北廻白帝棹，南入黔陽天。
汧公制方隅，迥出諸侯先。
封內如太古，時危獨蕭然。
清高金莖露，正直朱絲絃。
昔在堯四岳，今之黃潁川。
于邁恨不同，所思無由宣。
山深水增波，解榻秋露懸。
客遊雖云久，主要月再圓。
晨集風渚亭，醉操雲嶠篇。
丈夫貴知己，歡罷念歸旋。

3734 白鹽山

卓立羣峯外，蟠根積水邊。
他皆任厚地，爾獨近高天。
白牓千家邑，清秋萬估船。
詞人取佳句，刻畫竟誰傳。

3737 灩澦堆

巨石水中央，江寒出水長。
沈牛答雲雨，如馬戒舟航。
天意存傾覆，神功接混茫。
干戈連解纜，行止憶垂堂。

3740 白帝

白帝城中雲出門，白帝城下雨翻盆。
高江急峽雷霆鬬，翠木蒼藤日月昬。
戎馬不如歸馬逸，千家今有百家存。
哀哀寡婦誅求盡，慟哭秋原何處村。

3743 黃草

黃草峽西船不歸，赤甲山下行人稀。
秦中驛使無消息，蜀道兵戈有是非。
萬里秋風吹錦水，誰家別淚濕羅衣？
莫愁劍閣終堪據，聞道鬆州已被圍。

3747 夔州歌十絕句

其一

中巴之東巴東山，江水開闢流其閒。
白帝高爲三峽鎮，瞿塘險過百牢關。

其二

白帝夔州各異城，蜀江楚峽混殊名。
英雄割據非天意，霸主并吞在物情。

其三

羣雄競起問前朝，王者無外見今朝。
比訝漁陽結怨恨，元聽舜日舊簫韶。

其四

赤甲白鹽俱刺天，閭閻繚繞接山巔。
楓林橘樹丹青合，複道重樓錦繡懸。

其五

瀼東瀼西一萬家，江北江南春冬花。
背飛鶴子遺瓊蘂，相趂鳧雛入蔣芽。

其六

東屯稻畦一百頃，北有澗水通青苗。
晴浴狎鷗分處處，雨隨神女下朝朝。

其七

蜀麻吳鹽自古通，萬斛之舟行若風。
長年三老長謌裏，白晝攤錢高浪中。

其八

憶昔咸陽都市合，山水之圖張賣時。
巫峽曾經寶屏見，楚宮猶對碧峯疑。

其九

閬風玄圃與蓬壺，中有高唐天下無。
借問夔州壓何處？峽門江腹擁城隅。

其十

武侯祠堂不可忘，中有松栢參天長。
干戈滿地客愁破，雲日如火炎天凉。

3763 諸將五首

其一

漢朝陵墓對南山，胡虜千秋尚入關。
昨日玉魚蒙葬地，早時金盌出人閒。
見愁汗馬西戎逼，曾閃朱旗北斗殷。
多少材官守涇渭，將軍且莫破愁顏。

其二

韓公本意築三城，擬絕天驕拔漢旌。
豈謂盡煩回紇馬，翻然遠救朔方兵。
胡來不覺潼關隘，龍起猶聞晉水清。
獨使至尊憂社稷，諸君何以答昇平。

其三

洛陽宮殿化爲烽，休道秦關百二重。
滄海未全歸禹貢，薊門何處盡堯封。
朝廷袞職雖多預，天下軍儲不自貢。
稍喜臨邊王相國，肯銷金甲事春農。

其四

廻首扶桑銅柱標，冥冥氛祲未全銷。
越裳翡翠無消息，南海明珠久寂寥。
殊錫曾爲大司馬，揔戎皆插侍中貂。
炎風朔雪天王地，只在忠臣翊聖朝。

其五

錦江春色逐人來，巫峽清秋萬壑哀。
正憶往時嚴僕射，共迎中使望鄉臺。
主恩前後三持節，軍令分明數舉盃。
西蜀地形天下險，安危須仗出羣材。

3785 夜

露下天高秋水清，空山獨夜旅魂驚。
踈燈自照孤帆宿，新月猶懸雙杵鳴。
南菊再逢人臥病，北書不至鴈無情。
步簷倚仗看牛斗，銀漢遙應接鳳城。

3789 秋興八首

其一

玉露凋傷楓樹林，巫山巫峽氣蕭森。
江閒波浪兼天湧，塞上風雲接地陰。
叢菊兩開他日淚，孤舟一繫故園心。
寒衣處處催刀尺，白帝城高急暮砧。

其二

夔府孤城落日斜，每依北斗望京華。
聽猿實下三聲淚，奉使虛隨八月槎。
畫省香爐違伏枕，山樓粉堞隱悲笳。
請看石上藤蘿月，已映洲前蘆荻花。

其三

千家山郭靜朝暉，日日江樓坐翠微。
信宿漁人還泛泛，清秋燕子故飛飛。
匡衡抗疏功名薄，劉向傳經心事違。
同學少年多不賤，五陵衣馬自輕肥。

其四

聞道長安似弈棊，百年世事不勝悲。
王侯第宅皆新主，文武衣冠異昔時。
直北關山金鼓振，徵西車馬羽書馳。
魚龍寂寞秋江冷，故國平居有所思。

其五

蓬萊宮闕對南山，承露金莖霄漢閒。
西望瑤池降王母，東來紫氣滿函關。
雲移雉尾開宮扇，日繞龍鱗識聖顏。
一臥滄江驚歲晚，幾迴青瑣點朝班。

其六

瞿塘峽口曲江頭，萬里風煙接素秋。
花萼夾城通御氣，芙蓉小苑入邊愁。
珠簾繡柱圍黃鵠，錦纜牙檣起白鷗。
迴首可憐歌舞地，秦中自古帝王州。

其七

昆明池水漢時功，武帝旌旗在眼中。
織女機絲虛夜月，石鯨鱗甲動秋風。
波漂菰米沉雲黑，露冷蓮房墜粉紅。
關塞極天唯鳥道，江湖滿地一漁翁。

其八

昆吾御宿自逶迤，紫閣峯陰入渼陂。
香稻啄餘鸚鵡粒，碧梧棲老鳳凰枝。
佳人拾翠春相問，仙侶同舟晚更移。
綵筆昔曾干氣象，白頭吟望苦低垂。

3841 詠懷古跡五首

其一

支離東北風塵際，飄泊西南天地間。
三峽樓臺淹日月，五溪衣服共雲山。
羯胡事主終無賴，詞客哀時且未還。
庾信平生最蕭瑟，暮年詩賦動江關。

其二

搖落深知宋玉悲，風流儒雅亦吾師。
悵望千秋一灑淚，蕭條異代不同時。
江山故宅空文藻，雲雨荒臺豈夢思。
最是楚宮俱泯滅，舟人指點到今疑。

其三

群山萬壑赴荊門，生長明妃尚有村。
一去紫臺連朔漠，獨留青塚向黃昏。
畫圖省識春風面，環珮空歸月夜魂。
千載琵琶作胡語，分明怨恨曲中論。

其四

蜀主窺吳幸三峽，崩年亦在永安宮。
翠華想像空山裏，玉殿虛無野寺中。
古廟杉松巢水鶴，歲時伏臘走村翁。
武侯祠堂長鄰近，一體君臣祭祀同。

其五

諸葛大名垂宇宙，宗臣遺像肅清高。
三分割據紆籌策，萬古雲霄一羽毛。
伯仲之間見伊呂，指揮若定失蕭曹。
運移漢祚終難復，志決身殲軍務勞。

3863 聽楊氏歌

佳人絕代歌，獨立發皓齒。
滿堂慘不樂，響下清虛裏。
江城帶素月，況乃清夜起。
老夫悲暮年，壯士淚如水。
玉盃久寂寞，金管迷宮徵。
勿云聽者疲，愚智心盡死。
古來傑出士，豈特一知己。
吾聞昔秦青，傾側天下耳。

3867 宿江邊閣

暝色延山徑，高齋次水門。
薄雲巖際宿，孤月浪中翻。
鸛鶴追飛靜，豺狼得食喧。
不眠憂戰伐，無力正乾坤。

3870 西閣雨望

樓雨霑雲幔，山寒著水城。
逕添沙面出，湍減石稜生。
菊蘂淒踈放，松林駐遠情。
滂沲朱檻濕，萬慮倚簷楹。

3873 西閣二首

其一

巫山小搖落，碧色見松林。
百鳥各相命，孤雲無自心。
層軒俯江壁，要路亦高深。
朱紱猶紗帽，新詩近玉琴。
功名不早立，衰病謝知音。
哀世非王粲，終然學越吟。

其二

懶心似江水，日夜向滄洲。
不道含香賤，其如鑷白休。
經過凋碧柳，蕭索倚朱樓。
畢娶何時竟？消中得自由。
豪華看古往，服食寄冥搜。
詩盡人閒興，兼須入海求。

3879 西閣夜

恍惚寒山暮，逶迤白霧昬。
山虛風落石，樓靜月侵門。
擊柝可憐子，無衣何處村。
時危關百慮，盜賊爾猶存！

3881 西閣三度期大昌嚴明府同宿不到

問子能來宿，今疑索故要。
匣琴虛夜夜，手板自朝朝。
金吼霜鐘徹，花催臘炬銷。
早鳬江檻底，雙影漫飄颻。

3885 覆舟二首

其一

巫峽盤渦曉，黔陽貢物秋。
丹砂同隕石，翠羽共沉舟。
羇使空斜景，龍居閟積流。
篙工幸不溺，俄頃逐輕鷗。

其二

竹宮時望拜，桂館或求仙。
姹女臨波日，神光照夜年。
徒聞斬蛟劍，無復爨犀船。
使者隨秋色，迢迢獨上天。

3890 奉漢中王手札

國有乾坤大，王今叔父尊。
剖符來蜀道，歸蓋取荊門。
峽險通舟過，江長注海奔。
主人留上客，避暑得名園。
前後緘書報，分明饌玉恩。
天雲浮絕壁，風竹在華軒。
已覺良宵永，何看駭浪翻。
入期朱邸雪，朝傍紫微垣。
枚乘文章老，河閒禮樂存。
悲秋宋玉宅，失路武陵源。
淹薄俱崖口，東西異石根。
夷音迷咫尺，鬼物傍黃昬。
犬馬誠爲戀，狐狸不足論。
從容草奏罷，宿昔奉清罇。

3896 奉漢中王手札報韋侍御蕭尊師亡

秋日蕭韋逝，淮王報峽中。
少年疑柱史，多術怪仙公。
不但時人惜，秖應吾道窮。
一哀侵疾病，相識自兒童。
處處隣家笛，飄飄客子蓬。
强吟《懷舊賦》，已作白頭翁。

3899 存殁口號二首

其一

席謙不見近彈棊，畢耀仍傳舊小詩。
玉局他年無限笑，白楊今日幾人悲。

其二

鄭公粉繪隨長夜，曹霸丹青已白頭。
天下何曾有山水，人閒不解重驊騮。

3904 月圓

孤月當樓滿，寒江動夜扉。
委波金不定，照席綺逾依。
未缺空山靜，高懸列宿稀。
故園松桂發，萬里共清輝。

3906 中宵

西閣百尋餘，中宵步綺疏。
飛星過水白，落月動沙虛。
擇木知幽鳥，潛波想巨魚。
親朋滿天地，兵甲少來書。

3910 不寐

瞿唐夜水黑，城內改更籌。
翳翳月沉霧，輝輝星近樓。
氣衰甘少寐，心弱恨容愁。
多壘滿山谷，桃源無處求。

3912 遠遊

江闊浮高棟，雲長出斷山。
塵沙連越巂，風雨暗荊蠻。
鴈矯銜蘆內，猿啼失木閒。
弊裘蘇季子，歷國未知還。

3915 垂白

垂白馮唐老，清秋宋玉悲。
江喧長少睡，樓迥獨移時。
多難身何補，無家病不辭。
甘從千日醉，未許《七哀詩》。

3918 雨晴

雨時山不改，晴罷峽如新。
天路看殊俗，秋江思殺人。
有猿揮淚盡，無犬附書頻。
故國愁眉外，長歌欲損神。

3921 搖落

搖落巫山暮，寒江東北流。
煙塵多戰鼓，風浪少行舟。
鵝費羲之墨，貂餘季子裘。
長懷報明主，臥病復高秋。

3924 草閣

草閣臨無地，柴扉永不關。
魚龍廻夜水，星月動秋山。
久露清初濕，高雲薄未還。
汎舟慚小婦，飄泊損紅顏。

3927 江月

江月光於水，高樓思殺人。
天邊長作客，老去一霑巾。
玉露團清影，銀河沒半輪。
誰家挑錦字，滅燭翠眉嚬。

3930 江上

江上日多雨，蕭蕭荊楚秋。
高風下木葉，永夜攬貂裘。
勳業頻看鏡，行藏獨倚樓。
時危思報主，衰謝不能休。

3933 中夜

中夜江山靜，危樓望北辰。
長爲萬里客，有媿百年身。
故國風雲氣，高堂戰伐塵。
胡鶵負恩澤，嗟爾太平人。

3935 遣愁

養拙蓬為戶，茫茫何所開。
江通神女館，地隔望鄉臺。
漸惜容顏老，無由弟妹來。
兵戈與人事，回首一悲哀。

3937 九日諸人集于林

九日明朝是，相要舊俗非。
老翁難早出，賢客幸知歸。
舊采黃花賸，新梳白髮微。
漫看年少樂，忍淚已霑衣。

3940 返照

楚王宮北正黃昬，白帝城西過雨痕。
返照入江翻石壁，歸雲擁樹失山村。
衰年肺病唯高枕，絕塞愁時早閉門。
不可久留豺虎亂，南方實有未招魂。

3943 吹笛

吹笛秋山風月清，誰家巧作斷腸聲。
風飄律呂相和切，月傍關山幾處明?
胡騎中宵堪北走，武陵一曲想南征。
故園楊柳今搖落，何得愁中卻盡生？

3947 秋日寄題鄭監湖上亭三首

其一

碧草違春意，沅湘萬里秋。
池要山簡馬，月淨庾公樓。
磨滅餘篇翰，平生一釣舟。
高唐寒浪減，彷彿識昭丘。

其二

新作湖邊宅，遠聞賓客過。
自須開竹逕，誰道避雲蘿。
官序潘生拙，才名賈傅多。
捨舟應轉地，鄰接意如何？

其三

蹔阻蓬萊閣，終爲江海人。
揮金應物理，拖玉豈吾身。
羹煮秋蓴滑，盃迎露菊新。
賦詩分氣象，佳句莫頻頻。

3955 八哀詩[并序]

傷時盜賊未息，興起王公、李公，歎舊懷賢，終于張相國。八公前後存殁，遂不詮次焉。

贈司空王公思禮

司空出東夷，童稚刷勁翮。
追隨燕薊兒，穎鋭物不隔。
服事哥舒翰，意無流沙磧。
未甚拔行間，犬戎大充斥。
短小精悍姿，屹然強寇敵。
貫穿百萬眾，出入由咫尺。
馬鞍懸將首，甲外控鳴鏑。
洗劍青海水，刻銘天山石。
九曲非外藩，其王轉深壁。
飛兔不近駕，鷙鳥資遠擊。
曉達兵家流，飽聞《春秋》癖。
胸襟日沉靜，肅肅自有適。
潼關初潰散，萬乘猶辟易。
偏裨無所施，元帥見手格。
太子入朔方，至尊狩梁益。
胡馬纏伊洛，中原氣甚逆。
肅宗登寶位，塞望勢敦迫。
公時徒步至，請罪將厚責。
際會清河公，間道傳玉冊。
天王拜跪畢，讜議果冰釋。
翠華卷飛雪，熊虎亘阡陌。
屯兵鳳皇山，帳殿涇渭闢。
金城賊咽喉，詔鎮雄所搤。
禁暴靖無雙，爽氣春淅瀝。
巷有從公歌，野多青青麥。
及夫哭廟後，復領太原役。
恐懼祿位高，悵望王土窄。
不得見清時，嗚呼就窀穸。
永繫五湖舟，悲甚田橫客。
千秋汾晉間，事與雲水白。
昔觀文苑傳，豈述廉藺績。
嗟嗟鄧大夫，士卒終倒戟。

故司徒李公光弼

司徒天寶末，北收晉陽甲。
胡騎攻吾城，愁寂意不愜。
人安若泰山，薊北斷右脅。
朔方氣乃蘇，黎首見帝業。
二宮泣西郊，九廟起頹壓。
未散河陽卒，思明偽臣妾。
復自碣石來，火焚乾坤獵。
高視笑祿山，公又大獻捷。
異王冊崇勳，小敵信所怯。
擁兵鎮河汴，千里初妥帖。
青蠅紛營營，風雨秋一葉。
內省未入朝，死淚終映睫。
大屋去高棟，長城掃遺堞。
平生白羽扇，零落蛟龍匣。
雅望與英姿，惻愴槐里接。
三軍晦光彩，烈士痛稠疊。
直筆在史臣，將來洗箱篋。
吾思哭孤冢，南紀阻歸楫。
扶顛永蕭條，未濟失利涉。
疲苶竟何人，洒涕巴東峽。

贈左僕射鄭國公嚴公武

鄭公瑚璉器，華岳金天晶。
昔在童子日，已聞老成名。
嶷然大賢後，復見秀骨清。
開口取將相，小心事友生。
閲書百氏盡，落筆四座驚。
歷職匪父任，嫉邪常力爭。
漢儀尚整肅，胡騎忽縱橫。
飛傳自河隴，逢人問公卿。
不知萬乘出，雪涕風悲鳴。
受詞劍閣道，謁帝蕭關城。
寂寞雲臺仗，飄颻沙塞旌。
江山少使者，笳鼓凝皇情。
壯士血相視，忠臣氣不平。
密論貞觀體，揮發岐陽征。
感激動四極，聯翩收二京。
西郊牛酒再，原廟丹青明。
匡汲俄寵辱，衞霍竟哀榮。
四登會府地，三掌華陽兵。
京兆空柳色，尚書無履聲。
羣烏自朝夕，白馬休橫行。
諸葛蜀人愛，文翁儒化成。
公來雪山重，公去雪山輕。
記室得何遜，韜鈐延子荊。
四郊失壁壘，虛館開逢迎。
堂上指圖畫，軍中吹玉笙。
豈無成都酒，憂國只細傾。
時觀錦水釣，問俗終相并。
意待犬戎滅，人藏紅粟盈。
以茲報主願，庶或裨世程。
炯炯一心在，沉沉二豎嬰。
顏回竟短折，賈誼徒忠貞。
飛旐出江漢，孤舟輕荊衡。
虛無馬融笛，悵望龍驤塋。
空餘老賓客，身上媿簪纓。

贈太子太師汝陽郡王璡

汝陽讓帝子，眉宇真天人。
虯鬚似太宗，色映塞外春。
往者開元中，主恩視遇頻。
出入獨非時，禮異見羣臣。
愛其謹潔極，倍此骨肉親。
從容聽朝後，或在風雪晨。
忽思格猛獸，苑囿騰清塵。
羽旗動若一，萬馬肅駪駪。
詔王來射鴈，拜命已挺身。
箭出飛鞚內，上又廻翠麟。
翻然紫塞翮，下拂明月輪。
胡人雖獲多，天笑不為新。
王每中一物，手自與金銀。
袖中諫獵書，扣馬久上陳。
竟無銜橜虞，聖聰矧多仁。
官免供給費，水有在藻鱗。
匪唯帝老大，皆是王忠勤。
晚年務置醴，門引申白賓。
道大容無能，永懷侍芳茵。
好學尚貞烈，義形必沾巾。
揮翰綺繡揚，篇什若有神。
川廣不可泝，墓久狐兔鄰。
宛彼漢中郡，文雅見天倫。
何以開我悲，泛舟俱遠津。
溫溫昔風味，少壯已書紳。
舊遊易磨滅，衰謝增酸辛。

贈秘書監江夏李公邕

長嘯宇宙間，高才日陵替。
古人不可見，前輩復誰繼。
憶昔李公存，詞林有根柢。
聲華當健筆，灑落富清製。
風流散金石，追琢山岳鋭。
情窮造化理，學貫天人際。
干謁走其門，碑版照四裔。
各滿深望還，森然起凡例。
蕭蕭白楊路，洞徹寶珠惠。
龍宮塔廟湧，浩劫浮雲衞。
宗儒俎豆事，故吏去思計。
眄睞已皆虛，跋涉曾不泥。
向來映當時，豈獨勸後世。
豐屋珊瑚鈎，騏驎織成罽。
紫騮隨劍几，義取無虛歲。
分宅脱驂閒，感激懷未濟。
眾歸賙給美，擺落多藏穢。
獨步四十年，風聽九皐唳。
嗚呼江夏姿，竟掩宣尼袂。
往者武后朝，引用多寵嬖。
否臧太常議，面折二張勢。
衰俗凜生風，排蕩秋旻霽。
忠貞負冤恨，宮闕深旒綴。
放逐早聯翩，低垂困炎厲。
日斜鵩鳥入，魂斷蒼梧帝。
榮枯走不暇，星駕無安税。
幾分漢廷竹，夙擁文侯篲。
終悲洛陽獄，事近小臣斃。
禍階初負謗，易力何深嚌。
伊昔臨淄亭，酒酣託末契。
重敍東都別，朝陰改軒砌。
論文到崔蘇，指盡流水逝。
近伏盈川雄，未甘特進麗。
是非張相國，相扼一危脆。
爭名古豈然，關鍵欻不閉。
例及吾家詩，曠懷掃氛翳。
慷慨嗣真作，咨嗟玉山桂。
鍾律儼高懸，鯤鯨噴迢遰。
坡陁青州血，蕪沒汶陽瘞。
哀贈竟蕭條，恩波延揭厲。
子孫存如綫，舊客舟凝滯。
君臣尚論兵，將帥接燕薊。
朗吟六公篇，憂來豁蒙蔽。

故秘書少監武功蘇公源明

武功少也孤，徒步客徐兗。
讀書東岳中，十載考墳典。
時下萊蕪郭，忍飢浮雲巘。
負米晚為身，每食臉必泫。
夜字照爇薪，垢衣生碧蘚。
庶以勤苦志，報茲劬勞顯。
學蔚醇儒姿，文包舊史善。
灑落辭幽人，歸來潛京輦。
射君東堂策，宗匠集精選。
制可題未乾，乙科已大闡。
文章日自負，吏祿亦累踐。
晨趨閶闔內，足蹋宿昔趼。
一麾出守還，黃屋朔風卷。
不暇陪八駿，虜庭悲所遣。
平生滿樽酒，斷此朋知展。
憂憤病二秋，有恨石可轉。
肅宗復社稷，得無逆順辨。
范曄顧其兒，李斯憶黃犬。
秘書茂松色，再扈祠壇墠。
前後百卷文，枕藉皆禁臠。
篆刻揚雄流，溟漲本末淺。
青熒芙蓉劍，犀兕豈獨剸。
反為後輩褻，予實苦懷緬。
煌煌齋房芝，事絕萬手搴。
垂之俟來者，正始貞勸勉。
不要懸黃金，胡為投乳贙。
結交三十載，吾與誰遊衍。
滎陽復冥寞，罪罟已橫罥。
嗚呼子逝日，始泰則終蹇。
長安米萬錢，凋喪盡餘喘。
戰伐何當解，歸帆阻清沔。
尚纏漳水疾，永負蒿里餞。

故著作郎貶台州司戶滎陽鄭公虔

鶢鶋至魯門，不識鍾鼓饗。
孔翠望赤霄，愁思雕籠養。
滎陽冠眾儒，早聞名公賞。
地崇士大夫，況乃氣精爽。
天然生知姿，學立游夏上。
神農或闕漏，黃石愧師長。
藥纂西極名，兵流指諸掌。
貫穿無遺恨，《薈蕞》何技癢。
圭臬《星經》奧，蟲篆丹青廣。
子云窺未遍，方朔諧太枉。
神翰顧不一，體變鍾兼兩。
文傳天下口，大字猶在膀。
昔獻書畫圖，新詩亦俱往。
滄洲動玉陛，寡鶴誤一響。
三絕自御題，四方尤所仰。
嗜酒益踈放，彈琴視天壤。
形骸實土木，親近唯几杖。
未曾寄官曹，突兀倚書幌。
晚就芸香閣，胡塵昬坱莽。
反覆歸聖朝，點染無滌盪。
老蒙台州掾，泛泛浙江槳。
覆穿四明雪，飢拾楢溪橡。
空聞紫芝謌，不見杏壇丈。
天長眺東南，秋色餘魍魎。
別離慘至今，班白徒懷曩。
春深秦山秀，葉墜清渭朗。
劇談王侯門，野税林下鞅。
操紙終夕酣，時物集遐想。
詞場竟踈闊，平昔濫推獎。
百年見存沒，牢落吾安放。
蕭條阮咸在，出處同世網。
他日訪江樓，含悽述飄蕩。

故右僕射相國張公九齡

相國生南紀，金璞無留礦。
仙鶴下人間，獨立霜毛整。
矯然江海思，復與雲路永。
寂寞想土階，未遑等箕潁。
上君白玉堂，倚君金華省。
碣石歲崢嶸，天池日蛙黽。
退食吟大庭，何心記榛梗。
骨驚畏曩哲，鬒變負人境。
雖蒙換蟬冠，右地恧多幸。
敢忘二踈歸，痛迫蘇耽井。
紫綬映暮年，荊州謝所領。
庾公興不淺，黃霸鎮每靜。
賓客引調同，諷詠在務屏。
詩罷地有餘，篇終語清省。
一陽發陰管，淑氣含公鼎。
乃知君子心，用才文章境。
散帙起翠螭，倚薄巫廬並。
綺麗玄暉擁，牋誄任昉騁。
自我一家則，未缺隻字警。
千秋滄海南，名繫朱鳥影。
歸老守故林，戀闕悄延頸。
波濤良史筆，蕪絕大庾嶺。
向時禮數隔，制作難上請。
再讀徐孺碑，猶思理煙艇。

4083 壯遊

往昔十四五，出遊翰墨場。
斯文崔魏徒，以我似班揚。
七齡思即壯，開口詠鳳皇。
九齡書大字，有作成一囊。
性豪業嗜酒，嫉惡懷剛腸。
脱略小時輩，結交皆老蒼。
飲酣視八極，俗物都茫茫。
東下姑蘇臺，已具浮海航。
到今有遺恨，不得窮扶桑。
王謝風流遠，闔廬丘墓荒。
劍池石壁仄，長洲荷芰香。
嵯峨閶門北，清廟映廻塘。
每趨吳太伯，撫事淚浪浪。
枕戈憶勾踐，渡浙想秦皇。
蒸魚聞匕首，除道哂要章。
越女天下白，鏡湖五月涼。
剡溪藴秀異，欲罷不能忘。
歸帆拂天姥，中歲貢舊鄉。
氣劘屈賈壘，目短曹劉牆。
忤下考功第，獨辭京尹堂。
放蕩齊趙閒，裘馬頗清狂。
春歌叢臺上，冬獵青丘旁。
呼鷹皁櫪林，逐獸雲雪岡。
射飛曾縱鞚，引臂落𪃩鶬。
蘇侯據鞍喜，忽如携葛強。
快意八九年，西歸到咸陽。
許與必詞伯，賞遊實賢王。
曳裾置醴地，奏賦入明光。
天子廢食召，羣公會軒裳。
脱身無所愛，痛飲信行藏。
黑貂不免弊，班鬢兀稱觴。
杜曲晚耆舊，四郊多白楊。
坐深鄉黨敬，日覺死生忙。
朱門任傾奪，赤族迭罹殃。
國馬竭粟豆，官雞輸稻粱。
舉隅見煩費，引古惜興亡。
河朔風塵起，岷山行幸長。
兩宮各警蹕，萬里遙相望。
崆峒殺氣黑，少海旌旗黃。
禹功亦命子，涿鹿親戎行。
翠華擁吳岳，螭虎噉豺狼。
爪牙一不中，胡兵更陸梁。
大軍載草草，凋瘵滿膏肓。
備員竊補袞，憂憤心飛揚。
上感九廟焚，下憫萬民瘡。
斯時伏青蒲，廷爭守御床。
君辱敢愛死，赫怒幸無傷。
聖哲體仁恕，宇縣復小康。
哭廟灰燼中，鼻酸朝未央。
小臣議論絕，老病客殊方。
鬱鬱苦不展，羽翮困低昂。
秋風動哀壑，碧蕙捐微芳。
之推避賞從，漁父濯滄浪。
榮華敵勳業，歲暮有嚴霜。
吾觀鴟夷子，才格出尋常。
羣凶逆未定，側佇英俊翔。

4110 昔遊

昔者與高李，晚登單父臺。
寒蕪際碣石，萬里風雲來。
桑柘葉如雨，飛藿共徘徊。
清霜大澤凍，禽獸有餘哀。
是時倉廩實，洞達寰區開。
猛士思滅胡，將帥望三台。
君王無所惜，駕馭英雄材。
幽燕盛用武，供給亦勞哉。
吳門轉粟帛，泛海陵蓬萊。
肉食三十萬，獵射起黃埃。
隔河憶長眺，青歲已摧頹。
不及少年日，無復故人盃。
賦詩獨流涕，亂世想賢才。
有能市駿骨，莫恨少龍媒。
商山議得失，蜀主脫嫌猜。
呂尚封國邑，傅說已鹽梅。
景晏楚山深，水鶴去低回。
龐公任本性，攜子臥蒼苔。

4119 遣懷

昔我遊宋中，惟梁孝王都。
名今陳留亞，劇則貝魏俱。
邑中九萬家，高棟照通衢。
舟車半天下，主客多歡娛。
白刃讎不義，黃金傾有無。
殺人紅塵裏，報答在斯須。
憶與高李輩，論交入酒壚。
兩公壯藻思，得我色敷腴。
氣酣登吹臺，懷古視平蕪。
芒碭雲一去，鴈鶩空相呼。
先帝正好武，寰海未凋枯。
猛將收西域，長戟破林胡。
百萬攻一城，獻捷不云輸。
組練棄如泥，尺土負百夫。
拓境功未已，元和辭大鑪。
亂離朋友盡，合沓歲月徂。
吾衰將焉託，存歿再嗚呼。
蕭條益堪媿，獨在天一隅。
乘黃已去矣，凡馬徒區區。
不復見顏鮑，繫舟臥荊巫。
臨餐吐更食，常恐違撫孤。

4129 往在

往在西京時，胡來滿彤宮。
中宵焚九廟，雲漢爲之紅。
解瓦飛十里，繐帷紛曾空。
疚心惜木主，一一灰悲風。
合昬排鐵騎，清旭散錦𩦺。
賊臣表逆節，相賀以成功。
是時妃嬪戮，連爲糞土叢。
當寧陷玉座，白閒剝畫蟲。
不知二聖處，私泣百歲翁。
車駕既云還，楹桷欻穹崇。
故老復涕泗，祠官樹椅桐。
宏壯不如初，已見帝力雄。
前春禮郊廟，祀事親聖躬。
微軀忝近臣，景從陪羣公。
登堦捧玉冊，峩冕聆金鍾。
侍祠恧先露，掖垣邇濯龍。
天子惟孝孫，五雲起九重。
鏡奩換粉黛，翠羽猶葱朧。
前者厭羯胡，後來遭犬戎。
俎豆腐羶肉，罘罳行角弓。
安得自西極，申命空山東。
盡驅詣闕下，士庶塞關中。
主將曉逆順，元元歸始終。
一朝自罪己，萬里車書通。
鋒鏑供鋤犁，征戍聽所從。
冗官各復業，土著還力農。
君臣節儉足，朝野懽呼同。
中興似國初，繼體如太宗。
端拱納諫諍，和風日沖融。
赤墀櫻桃枝，隱映銀絲籠。
千春薦陵寢，永永垂無窮。
京都不再火，涇渭開愁容。
歸號故松栢，老去苦飄蓬。

4145 謁先主廟

慘澹風雲會，乘時各有人。
力侔分社稷，志屈偃經綸。
復漢留長策，中原仗老臣。
雜耕心未已，歐血事酸辛。
霸氣西南歇，雄圖曆數屯。
錦江元過楚，劍閣復通秦。
舊俗存祠廟，空山立鬼神。
虛簷交鳥道，枯木半龍鱗。
竹送清溪月，苔移玉座春。
閭閻兒女換，歌舞歲時新。
絕域歸舟遠，荒城繫馬頻。
如何對搖落，況乃久風塵。
孰與關張並，功臨耿鄧親。
應天才不小，得士契無鄰。
遲暮堪帷幄，飄零且釣緡。
向來憂國淚，寂寞洒衣巾。

4161 夔府書懷[四十韻]

昔罷河西尉，初興薊北師。
不才名位晚，敢恨省郎遲。
扈聖崆峒日，端居灩澦時。
萍流仍汲引，樗散尚恩慈。
遂阻雲臺宿，常懷《湛露》詩。
翠華森遠矣，白首颯淒其！
拙被林泉滯，生逢酒賦欺。
文園終寂寞，漢閣自磷緇。
病隔君臣議，慙紆德澤私。
揚鑣驚主辱，拔劍撥年衰。
社稷經綸地，風雲際會期。
血流紛在眼，涕洒亂交頤。
四瀆樓船汎，中原鼓角悲。
賊壕連白翟，戰瓦落丹墀。

先帝嚴靈寢，宗臣切受遺。
恒山猶突騎，遼海競張旗。
田父嗟膠漆，行人避蒺藜。
揔戎存大體，降將飾卑詞。
楚貢何年絕？堯封舊俗疑。
長吁翻北寇，一望卷西夷。
不必陪玄圃，超然待具茨。
凶兵鑄農器，講殿辟書帷。
廟筭高難測，天憂實在茲。
形容真潦倒，答效莫支持。

使者分王命，羣公各典司。
恐乖均賦斂，不似問瘡痍。
萬里煩供給，孤城最怨思。
綠林寧小患，雲夢欲難追。
即事須嘗膽，蒼生可察眉。
議堂猶集鳳，正觀是元龜。
處處喧飛檄，家家急競錐。
蕭車安不定，蜀使下何之？

釣瀨踈墳籍，耕巖進弈棊。
地蒸餘破扇，冬暖更纖絺。
豺遘哀登楚，麟傷泣象尼。
衣冠迷適越，藻繪憶遊睢。
賞月延秋桂，傾陽逐露葵。
大庭終反樸，京觀且殭尸。
高枕虛眠晝，哀歌欲和誰？
南宮載勳業，凡百慎交綏。

4180 送李功曹之荊州充鄭侍御判官重贈

曾聞宋玉宅，每欲到荊州。
此地生涯晚，遙悲水國秋。
孤城一柱觀，落日九江流。
使者雖光彩，青楓遠自愁。

4184 哭王彭州掄

執友驚淪沒，斯人已寂寥。
新文生沈謝，異骨降松喬。
北部初高選，東堂早見招。
蛟龍纏倚劍，鸞鳳夾吹簫。
歷職漢庭久，中年胡馬驕。
兵戈闇兩觀，寵辱事三朝。
蜀路江干窄，彭門地里遙。
解龜生碧草，諫獵阻清霄。
頃壯戎麾出，叨陪幕府要。
將軍臨氣候，猛士塞風飆。
井漏泉誰汲，烽踈火不燒。
前籌自多暇，隱几接終朝。
翠石俄雙表，寒松竟後凋。
贈詩焉敢墜？染翰欲無聊。
再哭經過罷，離魂去住銷。
之官方玉折，寄葬與萍漂。
曠望渥洼道，霏微河漢橋。
夫人先即世，令子各清標。
巫峽長雲雨，秦城近斗杓。
馮唐毛髮白，歸興日蕭蕭。

4194 偶題

文章千古事，得失寸心知。
作者皆殊列，名聲豈浪垂。
騷人嗟不見，漢道盛於斯！
前輩飛騰入，餘波綺麗為。
後賢兼舊利，歷代各清規。
法自儒家有，心從弱歲疲。
永懷江左逸，多病鄴中奇。
騄驥皆良馬，騏驎帶好兒。
車輪徒已斵，堂構惜仍虧。
漫作潛夫論，虛傳幼婦碑。
緣情慰漂蕩，抱疾屢遷移。
經濟慙長策，飛棲假一枝。
塵沙傍蜂蠆，江峽繞蛟螭。
蕭瑟唐虞遠，聯翩楚漢危。
聖朝兼盜賊，異俗更喧卑。
鬱鬱星辰劍，蒼蒼雲雨池。
兩都開幕府，萬寓插軍麾。
南海殘銅柱，東風避月支。
音書恨烏鵲，號怒怪熊羆。
稼穡分詩興，柴荊學土宜。
故山迷白閣，秋水憶皇陂。
不敢要佳句，愁來賦別離。

4209 贈高式顔

昔別是何處，相逢皆老夫。
故人還寂寞，削跡共艱虞。
自失論文友，空知賣酒壚。
平生飛動意，見爾不能無。

4213 李潮八分小篆歌

蒼頡鳥跡既茫昧，字體變化如浮雲。
陳倉石鼓又已訛，大小二篆生八分。
秦有李斯漢蔡邕，中間作者寂不聞。
嶧山之碑野火焚，棗木傳刻肥失真。
苦縣光和尚骨立，書貴瘦硬方通神。
惜哉李蔡不復得，吾甥李潮下筆親。
尚書韓擇木，騎曹蔡有鄰。
開元已來數八分，潮也奄有二子成三人。
況潮小篆逼秦相，快劍長戟森相向。
八分一字直百金，蛟龍盤拏肉屈強。
吳郡張顛誇草書，草書非古空雄壯。
豈如吾甥不流宕，丞相中郎丈人行。
巴東逢李潮，逾月求我歌。
我今衰老才力薄，潮乎潮乎奈汝何！

4224 峽口二首

其一

峽口大江間，西南控百蠻。
城欹連粉堞，岸斷更青山。
開闢多天險，防隅一水關。
亂離聞鼓角，秋氣動衰顏。

其二

時清關失險，世亂戟如林。
去矣英雄事，荒哉割據心！
蘆花留客晚，楓樹坐猿深。
疲苶煩親故，諸侯數賜金。

4231 南極

南極青山衆，西江白谷分。
古城踈落木，荒戍密寒雲。
歲月虵常見，風飈虎或聞。
近身皆鳥道，殊俗自人羣。
睥睨登哀柝，矛弧照夕曛。
亂離多醉尉，愁殺李將軍。

4235 送王十六判官

客下荊南盡，君今復入舟。
買薪猶白帝，鳴櫓少沙頭。
衡霍生春早，瀟湘共海浮。
荒林庾信宅，爲仗主人留。

4239 瞿唐兩崖

三峽傳何處？雙崖壯此門。
入天猶石色，穿水忽雲根。
猱玃鬚髯古，蛟龍窟宅尊。
羲和冬馭近，愁畏日車飜。

4244 瞿唐懷古

西南萬壑注，勍敵兩崖開。
地與山根裂，江從月窟來。
削成當白帝，空曲隱陽臺。
疏鑿功雖美，陶鈞力大哉！

4248 夜宿西閣，曉呈元二十一曹長

城暗更籌急，樓高雨雪微。
稍通綃幕霽，遠帶玉繩稀。
門鵲晨光起，牆烏宿處飛。
寒江流甚細，有意待人歸。

4253 西閣口號曉呈元二十一

山木抱雲稠，寒江繞上頭。
雪崖纔變石，風幔不依樓。
社稷堪流涕，安危在運籌。
看君話王室，感動幾銷憂。

4256 閣夜

歲暮陰陽催短景，天涯霜雪霽寒宵。
五更鼓角聲悲壯，三峽星河影動搖。
野哭幾家聞戰伐，夷歌是處起漁樵。
臥龍躍馬終黃土，人事依依漫寂寥。

4268 瀼西寒望

水色含羣動，朝光切太虛。
年侵頻悵望，興遠一蕭踈。
猿掛時相學，鷗行炯自如。
瞿塘春欲至，定卜瀼西居。

4272 白帝樓

漠漠虛無裏，連連睥睨侵。
樓光去日遠，峽影入江深。
臘破思端綺，春歸待一金。
去年梅柳意，還欲攪邊心。

4275 白帝城樓

江度寒山閣，城高絕塞樓。
翠屏宜晚對，白谷會深遊。
急急能鳴鴈，輕輕不下鷗。
夷陵春色起，漸擬放扁舟。

4278 西閣曝日

凜冽倦玄冬，負暄嗜飛閣。
羲和流德澤，顓頊愧倚薄。
毛髮具自和，肌膚潛沃若。
太陽信深仁，衰氣欻有託。
欹傾煩注眼，容易收病腳。
流離木杪猿，翩僊山顛鶴。
朋知苦聚散，哀樂日已作。
即事會賦詩，人生忽如昨。
古來遭喪亂，賢聖盡蕭索。
胡爲將暮年，憂世心力弱。

4282 不離西閣二首

其一

江柳非時發，江花冷色頻。
地偏應有瘴，臘近已含春。
失學從愚子，無家任老身。
不知西閣意，肯別定留人。

其二

西閣從人別，人今亦故亭。
江雲飄素練，石壁斷空青。
滄海先迎日，銀河倒列星。
平生躭勝事，吁駭始初經。

4291 覽柏中允兼子姪數人除官制詞，因述父子兄弟四美，載歌絲綸

紛然喪亂際，見此忠孝門。
蜀中寇亦甚，柏氏功彌存。
深誠補王室，戮力自元昆。
三止錦江沸，獨清玉壘昏。
高名入竹帛，新渥照乾坤。
子弟先卒伍，芝蘭疊璵璠。
同心注師律，灑血在戎軒。
絲綸實具載，紱冕已殊恩。
奉公舉骨肉，誅叛經寒溫。
金甲雪猶凍，朱旗塵不翻。
每聞戰場說，欻激懦氣奔。
聖主國多盜，賢臣官則尊。
方當節鉞用，必絕祲沴根。
吾病日廻首，雲臺誰再論？
作歌挹盛事，推轂期孤鶱。

4299 覽鏡呈柏中丞

渭水流關內，終南在日邊。
膽銷豺虎窟，淚入犬羊天。
起晚堪從事，行遲更覺仙。
鏡中衰謝色，萬一故人憐。

4303 陪柏中丞觀宴將士二首

其一

極樂三軍士，誰知百戰場。
無私齊綺饌，久坐密金章。
醉客霑鸚鵡，佳人指鳳皇。
幾時來翠節，特地引紅糚。

其二

繡段裝簷額，金花帖鼓腰。
一夫先舞劍，百戲後歌樵。
江樹城孤遠，雲臺使寂寥。
漢朝頻選將，應拜霍嫖姚。

4310 奉送蜀州柏二別駕將中丞命，赴江陵起居衛尚書太夫人，因示從弟行軍司馬位

中丞問俗畫熊頻，愛弟傳書綵鷁新。
遷轉五州防禦使，起居八座太夫人。
楚宫臘送荆門水，白帝雲偷碧海春。
與報惠連詩不惜，知吾斑鬢揔如銀。

4318 荊南兵馬使太常卿趙公大食刀歌

太常樓船聲嗷嘈，問兵刮寇趨下牢。
牧出令奔飛百艘，猛蛟突獸紛騰逃。
白帝寒城駐錦袍，玄冬示我胡國刀。
壯士短衣頭虎毛，憑軒拔鞘天爲高。
翻風轉日木怒號，冰翼雪淡傷哀猱。
鎸錯碧甖鸊鵜膏，鋩鍔已瑩虛秋濤。
鬼物撇捩辭坑壕，蒼水使者捫赤絛，
龍伯國人罷釣鼈。
芮公廻首顏色勞，分閫救世用賢豪。
趙公玉立高歌起，攬環結珮相終始。
萬歲持之護天子，得君亂絲與君理。
蜀江如線如針水，荊岑彈丸心未已。
賊臣惡子休干紀，魑魅魍魎徒爲耳，
妖腰亂領敢欣喜。
用之不高亦不庳，不似長劍須天倚。
吁嗟光祿英雄弭，大食寶刀聊可比。
丹青宛轉麒麟裏，光芒六合無泥滓。

4328 王兵馬使二角鷹

悲臺蕭颯石巃嵸，哀壑杈枒浩呼洶。
中有萬里之長江，廻風滔日孤光動。
角鷹翻倒壯士臂，將軍玉帳軒翠氣。
二鷹猛腦徐侯墜，目如愁胡視天地。
杉雞竹兔不自惜，溪虎野羊俱辟易。
鞲上鋒稜十二翮，將軍勇銳與之敵。
將軍樹勳起安西，崑崙虞泉入馬蹄。
白羽曾肉三狻猊，敢決豈不與之齊。
荊南芮公得將軍，亦如角鷹下翔雲。
惡鳥飛飛啄金屋，安得爾輩開其羣，
驅出六合梟鸞分。

4337 見王監兵馬使說，近山有白黑二鷹，羅者久取，竟未能得。王以爲毛骨有異他鷹，恐臘後春生，鶱
飛避暖，勁翮思秋之甚，眇不可見，請余賦詩二首

其一

雪飛玉立盡清秋，不惜奇毛恣遠遊。
在野只教心力破，千人何事網羅求？
一生自獵知無敵，百中爭能恥下鞲。
鵬礙九天須卻避，兔藏三穴莫深憂。

其二

黑鷹不省人間有，度海疑從北極來。
正翮摶風超紫塞，玄冬幾夜宿陽臺。
虞羅自各虛施巧，春鴈同歸必見猜。
萬里寒空祇一日，金眸玉爪不凡材。

4350 縛雞行

小奴縛雞向市賣，雞被縛急相喧爭。
家中厭雞食蟲蟻，不知雞賣還遭烹。
蟲雞於人何厚薄，我斥奴人解其縛。
雞蟲得失無了時，注目寒江倚山閣。

4355 折檻行

嗚呼房魏不復見，秦王學士時難羨。
青衿胄子困泥塗，白馬將軍若雷電。
千載少似朱雲人，至今折檻空嶙峋。
婁公不語宋公語，尚憶先皇容直臣。

4361 立春

春日春盤細生菜，忽憶兩京梅發時。
盤出高門行白玉，菜傳纖手送青絲。
巫峽寒江那對眼，杜陵遠客不勝悲。
此身未知歸定處，呼兒覔紙一題詩。

4367 江梅

梅蘂臘前破，梅花年後多。
絕知春意好，最奈客愁何。
雪樹元同色，江風亦自波。
故園不可見，巫岫鬱嵯峨。

4371 庭草

楚草經寒碧，逢春入眼濃。
舊低收葉舉，新掩卷牙重。
步履宜輕過，開筵得屢供。
看花隨節序，不敢強爲容。

4373 曉望白帝城鹽山

徐步移班杖，看山仰白頭。
翠深開斷壁，紅遠結飛樓。
日出清江望，暄和散旅愁。
春城見松雪，始擬進歸舟。

4377 王十五前閣會

楚岸收新雨，春臺引細風。
情人來石上，鮮鱠出江中。
鄰舍煩書札，肩輿強老翁。
病身虛俊味，何幸飫兒童。

4379 老病

老病巫山裏，稽留楚客中。
藥殘他日裹，花發去年叢。
夜足霑沙雨，春多逆水風。
合分雙賜筆，猶作一飄蓬。

4381 崔評事弟許相迎不到，應慮老夫見泥雨怯出，必愆佳期，走筆戲簡

江閣要賓許馬迎，午時起坐自天明。
浮云不負青春色，細雨何孤白帝城。
身過花間霑濕好，醉於馬上往來輕。
虛疑皓首衝泥怯，實少銀鞍傍險行。

4387 愁[強戲為吳體]

江草日日喚愁生，巫峽泠泠非世情。
盤渦鷺浴底心性，獨樹花發自分明。
十年戎馬暗萬國，異域賓客老孤城。
渭水秦山得見否？人今罷病虎縱橫。

4393 晝夢

二月饒睡昏昏然，不獨夜短晝分眠。
桃花氣暖眼自醉，春渚日落夢相牽。
故鄉門巷荊棘底，中原君臣豺虎邊。
安得務農息戰鬬，普天無吏橫索錢。

4397 遣悶戲呈路十九曹長

江浦雷聲喧昨夜，春城雨色動微寒。
黃鸝並坐交愁濕，白鷺羣飛大劇乾。
晚節漸於詩律細，誰家數去酒杯寬。
唯吾最愛清狂客，百徧相過意未闌。

4404 晴二首

其一

久雨巫山暗，新晴錦繡文。
碧知湖外草，紅見海東雲。
竟日鶯相和，摩霄鶴數群。
野花乾更落，風處急紛紛。

其二

啼烏爭引子，鳴鶴不歸林。
下食遭泥去，高飛恨久陰。
雨聲衝塞盡，日氣射江深。
廻首周南客，驅馳魏闕心。

4410 雨

始賀天休雨，還嗟地出雷。
驟看浮峽過，密作渡江來。
牛馬行無色，蛟龍鬬不開。
干戈盛陰氣，未必自陽臺。

4413 懷㶚上遊

悵望東陵道，平生灞上游。
春濃停野騎，夜宿敞雲樓。
離別人誰在，經過老自休。
眼前今古意，江漢一歸舟。

4416 晨雨

小雨晨光內，初來葉上聞。
霧交纔洒地，風逆旋隨雲。
暫起柴荊色，輕霑鳥獸羣。
麝香山一半，亭午未全分。

4420 入宅三首

其一

奔峭背赤甲，斷崖當白鹽。
客居媿遷次，春酒漸多添。
花亞欲移竹，鳥窺新捲簾。
衰年不敢恨，勝㮣欲相兼。

其二

亂後居難定，春歸客未還。
水生魚復浦，雲暖麝香山。
半頂梳頭白，過眉拄杖班。
相看多使者，一一問函關。

其三

宋玉歸州宅，雲通白帝城。
吾人淹老病，旅食豈才名。
峽口風常急，江流氣不平。
只應與兒子，飄轉任浮生。

4428 赤甲

卜居赤甲遷居新，兩見巫山楚水春。
炙背可以獻天子，美芹由來知野人。
荊州鄭薛寄書近，蜀客郗岑非我鄰。
笑接郎中評事飲，病從深酌道吾真。

4433 暮春

臥病擁塞在峽中，瀟湘洞庭虛映空。
楚天不斷四時雨，巫峽常吹千里風。
沙上草閣柳新闇，城邊野池蓮欲紅。
暮春鴛鷺立洲渚，挾子翻飛還一叢。

4438 即事

暮春三月巫峽長，皛皛行雲浮日光。
雷聲忽送千峰雨，花氣渾如百和香。
黃鶯過水翻廻去，燕子銜泥濕不妨。
飛閣卷簾圖畫裏，虛無只少對瀟湘。

4442 卜居

歸羨遼東鶴，吟同楚執珪。
未成遊碧海，著處覔丹梯。
雲障寬江北，春耕破瀼西。
桃紅客若至，定似昔人迷。

4446 暮春題瀼西新賃草屋五首

其一

久嗟三峽客，再與暮春期。
百舌欲無語，繁花能幾時。
谷虛雲氣薄，波亂日華遲。
戰伐何由定，哀傷不在茲。

其二

此邦千樹橘，不見比封君。
養拙干戈際，全生麋鹿羣。
畏人江北草，旅食瀼西雲。
萬里巴渝曲，三年實飽聞。

其三

綵雲陰復白，錦樹曉來青。
身世雙蓬鬢，乾坤一草亭。
哀歌時自短，醉舞爲誰醒。
細雨荷鋤立，江猿吟翠屏。

其四

壯年學書劍，他日委泥沙。
事主非無祿，浮生即有涯。
高齋依藥餌，絕域改春華。
喪亂丹心破，王臣未一家。

其五

欲陳濟世策，已老尚書郎。
未息豺虎鬬，空慙鴛鷺行。
時危人事急，風逆羽毛傷。
落日悲江漢，中宵淚滿牀。

4462 江雨有懷鄭典設

春雨闇闇塞峽中，早晚來自楚王宮。
亂波分披已打岸，弱雲狼籍不禁風。
寵光蕙葉與多碧，點注桃花舒小紅。
谷口子真正憶汝，岸高瀼滑限西東。

4466 熟食日示宗文宗武

消渴遊江漢，羇棲尚甲兵。
幾年逢熟食，萬里逼清明。
松柏邙山路，風花白帝城。
汝曹催我老，廻首淚縱橫。

4470 又示兩兒

令節成吾老，他時見汝心
浮生看物變，為恨與年深。
長葛書難得，江州涕不禁。
團圓思弟妹，行坐《白頭吟》。

4474 得舍弟觀書，自中都已達江陵。今茲暮春月末，行李合到夔州，悲喜相兼，團圓可待，賦詩即事，情見乎詞

爾到江陵府，何時到峽州？
亂離生有別，聚集病應瘳。
颯颯開啼眼，朝朝上水樓。
老身須付託，白骨更何憂。

4477 喜觀即到，復題短篇二首

其一

巫峽千山暗，終南萬里春。
病中吾見弟，書到汝為人。
意答兒童問，來經戰伐新。
泊船悲喜後，欵欵話歸秦。

其二

待爾嗔烏鵲，拋書示鶺鴒。
枝間喜不去，原上急曾經。
江閣嫌津柳，風帆數驛亭。
應論十年事，愁絕始星星。

4486 送惠二歸故居

惠子白駒瘦，歸溪唯病身。
皇天無老眼，空谷滯斯人。
崖蜜松花熟，山杯竹葉新。
柴門了無事，黃綺未稱臣。

4489 寄薛三郎中[據]

人生無賢愚，飄颻若埃塵。
自非得神仙，誰免危其身？
與子俱白頭，役役常苦辛。
雖爲尚書郎，不及村野人。
憶昔村野人，其樂難具陳。
藹藹桑麻交，公侯爲等倫。
天末厭戎馬，我輩本常貧。
子尚客荊州，我亦滯江濱。
峽中一臥病，瘧癘終冬春。
春復加肺氣，此病蓋有因。
早歲與蘇鄭，痛飲情相親。
二公化爲土，嗜酒不失真。
余今委脩短，豈得恨命屯。
聞子心甚壯，所過信席珍。
上馬不用扶，每扶必怒嗔。
賦詩賓客閒，揮灑動八垠。
乃知蓋代手，才力老益神。
青草洞庭湖，東浮滄海漘。
君山可避暑，況足采白蘋。
子豈無扁舟，往復江漢津。
我未下瞿塘，空念禹功勤。
聽說松門峽，吐藥攬衣巾。
高秋卻束帶，鼓枻視青旻.
鳳池日澄碧，濟濟多士新。
余病不能起，健者勿逡巡。
上有明哲君，下有行化臣。

4496 晚登瀼上堂

故躋瀼岸高，頗免崖石擁。
開襟野堂豁，繫馬林花動。
雉堞粉如雲，山田麥無隴。
春氣晚更生，江流靜猶湧。
四序嬰我懷，羣盜久相踵。
黎民困逆節，天子渴垂拱。
所思注東北，深峽轉脩聳。
衰老自成病，郎官未爲冗。
悽其望呂葛，不復夢周孔。
濟世數嚮時，斯人各枯冢。
楚星南天黑，蜀月西霧重。
安得隨鳥翎，廹此懼將恐。

4501 醉為馬墜，群公携酒相看

甫也諸侯老賓客，罷酒酣歌拓金戟。
騎馬忽憶少年時，散蹄迸落瞿唐石。
白帝城門水雲外，低身直下八千尺。
粉堞電轉紫遊韁，東得平岡出天壁。
江村野堂爭入眼，垂鞭嚲鞚凌紫陌，
向來皓首驚萬人，自倚紅顏能騎射。
安知決臆追風足，朱汗驂驔猶噴玉。
不虞一蹶終損傷，人生快意多所辱。
職當憂戚伏衾枕，況乃遲暮加煩促。
朋知來問腆我顏，杖藜強起依僮僕。
語盡還成開口笑，提携別掃清谿曲。
酒肉如山又一時，初筵哀絲動豪竹。
共指西日不相貸，喧呼且覆杯中淥。
何必走馬來為問，君不見嵇康養生被殺戮。

4507 承聞河北諸道節度入朝歡喜口號絕句十二首

其一

祿山作逆降天誅，更有思明亦已無。
洶洶人寰猶不定，時時鬬戰欲何須。

其二

社稷蒼生計必安，蠻夷雜種錯相干。
周宣漢武今王是，孝子忠臣後代看。

其三

喧喧道路多謌謠，河北將軍盡入朝。
始是乾坤王室正，卻交江漢客魂銷。

其四

不道諸公無表來，茫然庶事遣人猜。
擁兵相學干戈銳，使者徒勞百萬廻。

其五

鳴玉鏘金盡正臣，修文偃武不無人。
興王會靜妖氛氣，聖壽宜過一萬春。

其六

英雄見事若通神，聖哲爲心小一身。
燕趙休矜出佳麗，宮闈不擬選才人。

其七

抱病江天白首郎，空山樓閣暮春光。
衣冠是日朝天子，草奏何時入帝鄉。

其八

澶漫山東一百州，削成如桉抱青丘。
苞茅重入歸闗內，王祭還供盡海頭。

其九

東逾遼水北滹沲，星象風雲喜共和。
紫氣關臨天地闊，黃金臺貯俊賢多。

其十

漁陽突騎邯鄲兒，酒酣並轡金鞭垂。
意氣即歸雙闕舞，雄豪復遣五陵知。

其十一

李相將軍擁薊門，白頭雖老赤心存。
竟能盡說諸侯入，知有從來天子尊。

其十二

十二年來多戰場，天威已息陣堂堂。
神靈漢代中興主，功業汾陽異姓王。

=====================================================
This page is generated by a PHP program and is updated after major changes in the source text files.