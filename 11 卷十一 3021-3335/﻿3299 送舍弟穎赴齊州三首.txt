3299 送舍弟穎赴齊州三首

其一

岷嶺南蠻北，徐關東海西。
此行何日到？送汝萬行啼。
絕域唯高枕，清風獨杖藜。
危時暫相見，衰白意都迷。

其二

風塵暗不開，汝去幾時來？
兄弟分離苦，形容老病催。
江通一柱觀，日落望鄉臺。
客意長東北，齊州安在哉？

其三

諸姑今海畔，兩弟亦山東。
去傍干戈覔，來看道路通。
短衣防戰地，匹馬逐西風。
莫作俱流落，長瞻碣石鴻。
=====================================================