3036 傷春五首

其一

天下兵雖滿，春光日自濃。
西京疲百戰，北闕任群兇。
關塞三千里，烟花一萬重。
蒙塵清露急，御宿且誰供？
殷復前王道，周遷舊國容。
蓬萊足雲氣，應合總從龍。

其二

鶯入新年語，花開滿故枝。
天青風卷幔，草碧水通池。
牢落官軍速，蕭條萬事危。
鬢毛元自白，淚點向來垂。
不是無兄弟，其如有別離！
巴山春色靜，北望轉逶迤。

其三

日月還相鬬，星辰屢合圍。
不成誅執法，焉得變危機？
大角纏兵氣，鈎陳出帝畿。
烟塵昏御道，耆舊把天衣。
行在諸軍闕，來朝大將稀。
賢多隱屠釣，王肯載同歸？

其四

再有朝廷亂，難知消息真。
近傳王在洛，復道使歸秦。
奪馬悲公主，登車泣貴嬪。
蕭關迷北上，滄海欲東巡。
敢料安危體，猶多老大臣。
豈無嵇紹血，霑灑屬車塵？

其五

聞說初東幸，孤兒卻走多。
難分太倉粟，競棄魯陽戈。
胡虜登前殿，王公出御河。
得無中夜舞，誰憶大風歌？
春色生烽燧，幽人泣薜蘿。
君臣重修德，猶足見時和。
=====================================================