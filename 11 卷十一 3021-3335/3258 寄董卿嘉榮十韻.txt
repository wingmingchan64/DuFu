3258 寄董卿嘉榮十韻

聞道君牙帳，防秋近赤霄。
下臨千雪嶺，卻背五繩橋。
海內久戎服，京師今晏朝。
犬羊曾爛漫，宮闕尚蕭條。
猛將宜嘗膽，龍泉必在腰。
黃圖遭污辱，月窟可焚燒。
會取干戈利，無令斥候驕。
居然雙捕虜，自是一嫖姚。
落日思輕騎，高天憶射鵰。
雲臺畫形像，皆爲掃氛祅。
=====================================================
講3/33，仇3/1167，校6/3258，虎3/151，全620，新2/956，今3/1232，趙2/801，臆321，心3/745，鏡536，銭2/456，洙1334，唐7/2481
