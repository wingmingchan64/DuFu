3151 四松

四松初移時，大抵三尺強。
別來忽三歲，離立如人長。
會看根不拔，莫計枝凋傷。
幽色幸秀發，疏柯亦昂藏。
所插小藩籬，本亦有隄防。
終然掁撥損，得吝千葉黃。
敢爲故林主，黎庶猶未康。
避賊今始歸，春草滿空堂。
覽物歎衰謝，及茲慰淒涼。
清風爲我起，洒面若微霜。
足以送老姿，聊待偃蓋張。
我生無根蔕，配爾亦茫茫。
有情且賦詩，事迹可兩忘。
勿矜千載後，慘澹蟠穹蒼。
=====================================================
講2/790，仇3/1116，校6/3151，虎3/71，全591，新2/910，今3/1189，趙1/630，臆307，心1/113，鏡517，銭1/162，洙0543，唐7/2327
