3249 太子張舍人遺織成褥段

客從西北來，遺我翠織成。
開緘風濤湧，中有掉尾鯨。
逶迤羅水族，瑣細不足名。
客云充君褥，承君終宴榮。
空堂魑魅走，高枕形神清。
領客珍重意，顧我非公卿。
留之懼不祥，施之混柴荆。
服飾定尊卑，大哉萬古程。
今我一賤老，裋褐更無營。
煌煌珠宮物，寢處禍所嬰。
歎息當路子，干戈尚縱橫。
掌握有權柄，衣馬自肥輕。
李鼎死岐陽，實以驕貴盈。
來瑱賜自盡，氣豪直阻兵。
皆聞黃金多，坐見悔吝生。
奈何田舍翁，受此厚貺情？
錦鯨卷還客，始覺心和平。
振我麤席塵，愧客茹藜羹。
=====================================================
蕭滌非《杜甫全集校注》
〚20〛媿
=====================================================
講2/861，仇3/1158，校6/3249，虎3/138，全616，新2/950，今3/1227，趙1/648，臆331，心1/116，鏡534，銭1/165，洙0413，唐7/2329
