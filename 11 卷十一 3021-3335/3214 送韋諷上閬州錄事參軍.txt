3214 送韋諷上閬州錄事參軍

國步猶艱難，兵革未衰息。
萬方哀嗷嗷，十載供軍食。
庶官務割剝，不暇憂反側。
誅求何多門，賢者貴爲德。
韋生富春秋，洞澈有清識。
操持紀綱地，喜見朱絲直。
當令豪奪吏，自此無顏色。
必若救瘡痍，先應去蝥賊。
揮淚臨大江，高天意悽惻。
行行樹佳政，慰我深相憶。
=====================================================
講2/858，仇3/1156，校6/3214，虎3/135，全615，新2/948，今3/1225，趙1/554，臆318，心1/115，鏡533，銭1/150，洙0425，唐7/2322
