3218 絕句六首

其一

日出籬東水，雲生舍北泥。
竹高鳴翡翠，沙僻舞鵾雞。

其二

藹藹花蕊亂，飛飛蜂蝶多。
幽棲身懶動，客至欲如何？

其三

鑿井交㯶葉，開渠斷竹根。
扁舟輕裊纜，小徑曲通村。

其四

急雨捎溪足，斜暉轉樹腰。
隔巢黃鳥幷，翻藻白魚跳。

其五

舍下笋穿壁，庭中藤刺簷。
地晴絲冉冉，江白草纖纖。

其六

江動月移石，溪虛雲傍花。
鳥棲知故道，帆過宿誰家？
=====================================================
講2/830，仇3/1141，校6/3218，虎3/108，全606，新2/933，今3/1286，趙2/1406，臆308，心3/826，鏡558，銭2/466，洙1356，唐7/2487
