3099 滕王亭子二首

其一

君王臺榭枕巴山，萬丈丹梯尚可攀。
春日鶯啼脩竹裏，仙家犬吠白雲間。
清江錦石傷心麗，嫩蕊濃花滿目斑。
人到于今歌出牧，來遊此地不知還。

其二

寂寞春山路，君王不復行。
古牆猶竹色，虛閣自松聲。
鳥雀荒村暮，雲霞過客情。
尚思歌吹入，千騎把霓旌。
=====================================================
講2/743，仇3/1088，校6/3099，虎3/27，全575，新1/885，今3/1158，趙1/605，臆296，心2/470·3/631，鏡504，銭2/448，洙1322·1324，唐7/2475
