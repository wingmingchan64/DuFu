3104 玉臺觀二首[滕王作]

其一

中天積翠玉臺遙，上帝高居絳節朝。
遂有馮夷來擊鼓，始知嬴女善吹簫。
江光隱見黿鼉窟，石勢參差烏鵲橋。
更肯紅顏生羽翼，便應黃髮老漁樵。

其二

浩劫因王造，平臺訪古遊。
綵雲蕭史駐，文字魯恭留。
宮闕通羣帝，乾坤到十洲。
人傳有笙鶴，時過此山頭。
=====================================================
講2/746，仇3/1090，校6/3104，虎3/30，全576，新1/886，今3/1160，趙1/606，臆296，心2/470·3/631，鏡505，銭2/448，洙1323·1325，唐7/2476
