3179 寄司馬山人十二韻

關內昔分袂，天邊今轉蓬。
驅馳不可說，談笑偶然同。
道術曾留意，先生早擊蒙。
家家迎薊子，處處識壺公。
長嘯峨眉北，潛行玉壘東。
有時騎猛虎，虛室使仙童。
髮少何勞白，顏衰肯更紅？
望雲悲轗軻，畢景羨沖融。
喪亂形仍役，淒涼信不通。
懸旌要路口，倚劍短亭中。
永作殊方客，殘生一老翁。
相哀骨可換，亦遣馭清風。
=====================================================