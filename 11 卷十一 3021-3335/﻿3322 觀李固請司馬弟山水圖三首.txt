3322 觀李固請司馬弟山水圖三首

其一

簡易高人意，匡床竹火爐。
寒天留遠客，碧海挂新圖。
雖對連山好，貪看絕島孤。
羣仙不愁思，冉冉下蓬壺。

其二

方丈渾連水，天台總映雲。
人間長見畫，老去恨空聞。
范蠡舟偏小，王喬鶴不羣。
此生隨萬物，何路出塵氛。

其三

高浪垂翻屋，崩崖欲壓床。
野橋分子細，沙岸繞微茫。
紅浸珊瑚短，青懸薜荔長。
浮查竝坐得，仙老暫相將。
=====================================================