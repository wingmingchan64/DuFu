3229 揚旗

江雨颯長夏，府中有餘清。
我公會賓客，肅肅有異聲。
初筵閱軍裝，羅列照廣庭。
庭空六馬入，駊騀揚旗旌。
迴迴偃飛蓋，熠熠迸流星。
來纏風飈急，去擘山岳傾。
材歸俯身盡，妙取略地平。
虹霓就掌握，舒卷隨人輕。
三州陷犬戎，但見西嶺青。
公來練猛士，欲奪天邊城。
此堂不易升，庸蜀日已寧。
吾徒且加飡，休適蠻與荆。
=====================================================
講2/827，仇3/1139，校6/3229，虎3/105，全609，新2/931，今3/1213，趙1/634，臆321，心1/115，鏡527，銭1/164，洙0530，唐7/2329
