3117 自閬州領妻子卻赴蜀山行三首

其一

汩汩避群盜，悠悠經十年。
不成向南國，復作遊西川。
物役水虛照，魂傷山寂然。
我生無倚著，盡室畏途邊。

其二

長林偃風色，迴復意猶迷。
衫裛翠微潤，馬銜青草嘶。
棧懸斜避石，橋斷卻尋溪。
何日兵戈盡？飄飄愧老妻。

其三

行色遞隱見，人煙時有無。
僕夫穿竹語，稚子入雲呼。
轉石驚魑魅，抨弓落狖鼯。
真供一笑樂，似欲慰窮途。
=====================================================
蕭滌非《杜甫全集校注》
〚15〛媿
=====================================================
講2/763，仇3/1101，校6/3117，虎3/46，全585，新1/895，今3/1170，趙1/615，臆302，心2/473，鏡509，銭2/451，洙1331，唐7/2478
