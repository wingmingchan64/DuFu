3183 贈王二十四侍御契四十韻

往往雖相見，飄飄愧此身。
不關輕紱冕，俱是避風塵。
一別星橋夜，三移斗柄春。
敗亡非赤壁，奔走爲黃巾。
子去何蕭灑，余藏異隱淪。
書成無過雁，衣故有懸鶉。
恐懼行裝數，伶俜臥疾頻。
曉鶯工迸淚，秋月解傷神。
會面嗟黧黑，含悽話苦辛。
接輿還入楚，王粲不歸秦。
錦里殘丹竈，花溪得釣綸。
消中祇自惜，晚起索誰親？
伏柱聞周史，乘槎有漢臣。
鴛鴻不易狎，龍虎未宜馴。
客則挂冠至，交非傾蓋新。
由來意氣合，直取性情眞。
浪跡同生死，無心恥賤貧。
偶然存蔗芋，幸各對松筠。
麤飯依他日，窮愁怪此辰。
女長裁褐穩，男大卷書勻。
漰口江如練，蠶崖雪似銀。
名園當翠巘，野棹沒青蘋。
屢喜王侯宅，時邀江海人。
追隨不覺晚，款曲動彌旬。
但使芝蘭秀，何須棟宇鄰。
山陽無俗物，鄭驛正留賓。
出入幷鞍馬，光輝參席珍。
重遊先主廟，更歷少城闉。
石鏡通幽魄，琴臺隱絳唇。
送終唯糞土，結愛獨荆榛。
置酒高林下，觀碁積水濱。
區區甘累趼，稍稍息勞筋。
網聚粘圓鯽，絲繁煮細蓴。
長歌敲柳癭，小睡凭藤輪。
農月須知課，田家敢忘勤。
浮生難去食，良會惜清晨。
列國兵戈暗，今王德教淳。
要聞除猰㺄，休作畫騏驎。
洗眼看輕薄，虛懷任屈伸。
莫令膠漆地，萬古重雷陳。
=====================================================
蕭滌非《杜甫全集校注》
〚3〛媿
〚14〛秖
=====================================================
《全唐詩》
〚〛
=====================================================
王嗣奭《杜臆》
=====================================================
錢謙益《錢注杜詩》
=====================================================
顧宸《辟疆園杜詩註解》
=====================================================
仇兆鰲《杜詩詳注》
=====================================================
浦起龍《讀杜心解》
=====================================================
楊倫《杜詩鏡銓》
=====================================================
韓成武、張志民《杜甫詩全譯》
=====================================================
講2/802，仇3/1123，校6/3183，虎3/82，全597，新2/917，今3/1207，趙1/641，臆313，心3/741，鏡523，銭2/455，洙1333，唐7/2480
