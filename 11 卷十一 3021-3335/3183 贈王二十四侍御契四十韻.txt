3183 贈王二十四侍御契四十韻

往往雖相見，飄飄愧此身。
不關輕紱冕，俱是避風塵。
一別星橋夜，三移斗柄春。
敗亡非赤壁，奔走爲黃巾。
子去何瀟灑，余藏異隱淪。
書成無過雁，衣故有懸鶉。
恐懼行裝數，伶俜臥疾頻。
曉鶯工逬淚，秋月解傷神。
會面嗟黧黑，含悽話苦辛。
接輿還入楚，王粲不歸秦。
錦里殘丹竈，花溪得釣綸。
消中祇自惜，晚起索誰親？
伏柱聞周史，乘槎有漢臣。
鴛鴻不易狎，龍虎未宜馴。
客則挂冠至，交非傾蓋新。
由來意氣合，直取性情眞。
浪迹同生死，無心耻賤貧。
偶然存蔗芋，幸各對松筠。
粗飯依他日，窮愁怪此辰。
女長裁褐穩，男大卷書勻。
漰口江如練，蠶崖雪似銀。
名園當翠巘，野棹沒青蘋。
屢喜王侯宅，時邀江海人。
追隨不覺晚，款曲動彌旬。
但使芝蘭秀，何須棟宇鄰。
山陽無俗物，鄭驛正留賓。
出入並鞍馬，光輝參席珍。
重遊先主廟，更歷少城闉。
石鏡通幽魄，琴臺隱絳脣。
送終唯糞土，結愛獨荆榛。
置酒高林下，觀碁積水濱。
區區甘累趼，稍稍息勞筋。
網聚粘圓鯽，絲繁煮細蓴。
長歌敲柳癭，小睡憑藤輪。
農月須知課，田家敢忘勤。
浮生難去食，良會惜清晨。
列國兵戈暗，今王德教淳。
要聞除猰㺄，休作畫騏驎。
洗眼看輕薄，虛懷任屈伸。
莫令膠漆地，萬古重雷陳。
=蕭====================================================
蕭滌非主編《杜甫全集校注》6.3183,djvu3360

【異文、夾注】
〖愧此身〗媿此身
〖一別〗一别
〖爲黃巾〗為黄巾
〖瀟灑〗蕭灑
〖臥疾〗卧疾
〖逬淚〗迸淚
〖祇自惜〗秖自惜
〖性情眞〗性情真
〖浪迹〗浪跡
〖耻賤貧〗恥賤貧
〖粗〗麤
〖沒青蘋〗没青蘋
〖脣〗唇
〖荆榛〗荊榛
〖甘累趼〗甘累研
〖憑〗凭
〖虛懷〗虚懷
=全====================================================
《全唐詩》7.2480,PDF7.259,《御製全唐詩》2607

【異文、夾注】
〖1〗贈王二十四侍御契四十韻[王契。字佐卿。京兆人。元結有送契之西蜀序。]
〖俱是避風塵〗俱[一作但]是避風塵
〖子去何瀟灑〗子[一作爾]去何瀟灑
〖伶俜臥疾頻〗伶俜臥疾[一作病]頻
〖曉鶯工逬淚〗曉鶯工迸淚
〖消中祇自惜〗消[一作宵]中祗自惜
〖乘槎有漢臣〗乘槎有[一作似]漢臣
〖客則挂冠至〗客則[一作卽]挂冠至
〖浪迹同生死〗浪跡同生死
〖無心耻賤貧〗無心恥賤貧
〖漰口江如練〗漰[一作堋。蜀人以堰爲堋。]口江如練
〖時邀江海人〗時邀[一作逢]江海人
〖何須棟宇鄰〗何煩[一作須]棟宇鄰
〖光輝參席珍〗光輝參[一作忝]席珍
〖送終唯糞土〗送終惟糞土
〖結愛獨荆榛〗結愛獨荊榛
〖觀碁積水濱〗觀棋積水濱
〖網聚粘圓鯽〗網聚黏圓鯽
〖長歌敲柳癭〗長[一作慨]歌敲柳癭
〖小睡憑藤輪〗小睡凭藤輪
〖要聞除猰㺄〗要聞除䝟貐
〖休作畫騏驎〗休作畫麒麟

䝟貐，《御製全唐詩》作猰㺄。
=====================================================
王嗣奭《杜臆》
=====================================================
錢謙益《錢注杜詩》
=====================================================
顧宸《辟疆園杜詩註解》
=====================================================
仇兆鰲《杜詩詳註》
=====================================================
浦起龍《讀杜心解》
=====================================================
楊倫《杜詩鏡銓》
=====================================================
韓成武、張志民《杜甫詩全譯》
=====================================================
講2/802，仇3/1123，校6/3183，虎3/82，全597，新2/917，今3/1207，趙1/641，臆313，心3/741，鏡523，銭2/455，洙1333，唐7/2480
