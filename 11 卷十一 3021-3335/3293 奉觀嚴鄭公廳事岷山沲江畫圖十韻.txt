3293 奉觀嚴鄭公廳事岷山沱江畫圖十韻

沱水流中座，岷山到此堂。
白波吹粉壁，青嶂插雕梁。
直訝杉松冷，兼疑菱荇香。
雪雲虛點綴，沙草得微茫。
嶺雁隨毫末，川蜺飲練光。
霏紅洲蘂亂，拂黛石蘿長。
暗谷非關雨，丹楓不爲霜。
秋成玄圃外，景物洞庭傍。
繪事功殊絕，幽襟興激昂。
從來謝太傅，丘壑道難忘。
=====================================================
講3/64，仇3/1186，校6/3293，虎3/182，全632，新2/976，今3/1252，趙1/646，臆330，心3/746，鏡545，銭2/463，洙1350，唐7/2485
