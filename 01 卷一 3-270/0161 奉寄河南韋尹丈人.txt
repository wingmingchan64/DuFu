0161 奉寄河南韋尹丈人[甫敝廬在偃師，承韋公頻有訪問，故有下句]

有客傳河尹，逢人問孔融。
青囊仍隱逸，章甫尚西東。
鼎食爲門戶，詞場繼《國風》。
尊榮瞻地絕，疏放憶途窮。
濁酒尋陶令，丹砂訪葛洪。
江湖漂短褐，霜雪滿飛蓬。
牢落乾坤大，周流道術空。
謬慚知薊子，真怯笑揚雄。
盤錯神明懼，謳歌德義豐。
尸鄉餘土室，難說祝雞翁。
=====================================================
《全唐詩》7.2392
〚1〛甫敝廬在偃師，承韋公頻有訪問，故有下句。韋即韋濟。
〚5〛鼎食分門戶
=====================================================
講1/107，仇1/68，校1/161，虎1/62，全28，新1/44，今1/57，趙2/1444，臆15，心3/685，鏡22，銭1/289，洙0917，唐7/2392
-2221