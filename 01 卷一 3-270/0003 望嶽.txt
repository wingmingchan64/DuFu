0003 望嶽

岱宗夫如何？齊魯青未了。
造化鍾神秀，陰陽割昏曉。
盪胸生曾雲，決眥入歸鳥。
會當凌絕頂，一覽眾山小。
=====================================================
〚1〛開元二十四(736)年作。嶽，同岳。
〚3〛宗，長。岱宗，泰山。夫（ㄈㄨˊ），指代詞，指泰山。泰山之陽則魯，其陰則齊。
青未了，越境連綿，蒼峰不斷。泰山海拔 1,532.7 米（5,028.54 呎）。
〚4〛造化，天地。鍾，聚也。神秀，神奇俊秀。言天地鍾聚神秀之氣於此山也。陽處則
為天之曉，陰處則為日之昏。割是斬截，兩不相混。此二句是承上高大之義也。
〚5〛盪，寬展。曾，同層。雲起瀰漫飄蕩，如疊浪層波，對之心胸若搖。決，裂。眥
（ㄗˋ），同眦，眼角。人目眥決裂入鳥之歸處。極言所望之高且遠也。
〚6〛會當，定要。凌，登。
=====================================================
韓成武、張志民《杜甫詩全譯》2
泰山的高大究竟如何？走遍齊魯大地都能看到它的青色。天地把神奇和秀美聚集在它身上，
那高大的山峰陰面是黃昏，陽面卻是清曉。山間雲氣生騰，層層疊疊，令我心胸激盪；我
極盡目力，追羨那飛入山間的歸鳥。啊，定會有一天登上絕頂，俯看腳下羣山的渺小。
=====================================================
筱/小韻。
=====================================================
《全唐詩》7.2253
=====================================================
王嗣奭《杜臆》2
「齊魯青未了」，「盪胸生雲」，「决眥入鳥」，皆望見岱岳之高大，揣摹想像而得之。
故首用「夫何如」，正想像光景，三字直管到「入歸鳥」。此詩中大開合也。「齊魯青未
了」，語未必實，而用此狀岳之高，真雄蓋一世。「陰陽割昏曉」，造語亦奇，此實語矣。
「蕩胸生層雲」，狀襟懷之浩蕩也。「决眥入歸鳥」，狀眼界之寬闊也。想像登嶽如此，
非實語，不可以句字解也。公蓋身在岳麓，神遊岳頂，所云「一覽眾山小」者，已冥搜而
得之矣。
=====================================================
錢謙益《錢注杜詩》1.5
=====================================================
仇兆鰲《杜詩詳注》1.3
此望東嶽而作也。詩用四層寫意：首聯遠望之色，次聯近望之勢，三聯細望之景，末聯極
望之情。上六實敘，下二虛摹。岱宗如何，意中遙想之詞。自齊至魯，其青未了，言嶽之
高遠。拔地而起，神秀之所特鍾。矗天而峙，昏曉於此判割。二語奇峭。
杜句有上因下因之法，盪胸由於曾雲之生，上二字因下。決眥而見歸鳥入處，下三字因上。
上因下者，倒句也。下因上者，順句也。割，分也。
龍門及此章，格似五律，但句中平仄未諧，蓋古詩之對偶者。而其氣骨崢嶸，體勢雄渾，
能直駕齊梁之上。
=====================================================
浦起龍《讀杜心解》1.1
越境連綿，蒼峰不斷，寫嶽勢只「青未了」三字，勝人千百矣。「鍾神秀」，在嶽勢前推
出；「割昏曉」，就嶽勢上顯出。「蕩胸」、「決眥」，明逗「望」字。末聯則以將來之
凌眺，剔現在之遙觀，是透過一層收也。
=====================================================
楊倫《杜詩鏡銓》1.1
[劉須溪]又云：盪胸句不必可解，登高意豁，自見其趣。