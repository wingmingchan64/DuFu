0229 兵車行

車轔轔，馬蕭蕭，
行人弓箭各在腰。
耶娘妻子走相送，塵埃不見咸陽橋。
牽衣頓足攔道哭，哭聲直上干雲霄！
道傍過者問行人，行人但云點行頻。
或從十五北防河，便至四十西營田。
去時里正與裹頭，歸來頭白還戍邊！
邊庭流血成海水，武皇開邊意未已！
君不聞漢家山東二百州，千村萬落生荆杞。
縱有健婦把鋤犂，禾生隴畝無東西。
況復秦兵耐苦戰，被驅不異犬與雞。
長者雖有問，役夫敢伸恨？
且如今年冬，未休關西卒。
縣官急索租，租稅從何出？
信知生男惡，反是生女好；
生女猶是嫁比鄰，生男埋沒隨百草！
君不見青海頭，古來白骨無人收。
新鬼煩冤舊鬼哭，天陰雨濕聲啾啾！
=粵====================================================
陳永明《杜甫全集粵音注音》

【注音】
兵車行
bing1 geoi1 hang4

車轔轔，馬蕭蕭，
geoi1 leon4 leon4, maa5 siu1 siu1, 
-----------------------------------------------------
行人弓箭各在腰。
hang4 jan4 gung1 zin3 gok3 zoi6 jiu1
-----------------------------------------------------
耶娘妻子走相送，塵埃不見咸陽橋。
je4 noeng4 cai1 zi2 zau2 soeng1 sung3, can4 oi1 bat1 gin3 haam4 joeng4 kiu4
-----------------------------------------------------
牽衣頓足攔道哭，哭聲直上干雲霄！
hin1 ji1 deon6 zuk1 laan4 dou6 huk1, huk1 seng1 zik6 soeng5 gon1 wan4 siu1
-----------------------------------------------------
道傍過者問行人，行人但云點行頻。
dou6 pong4 gwo3 ze2 man6 hang4 jan4, hang4 jan4 daan6 wan4 dim2 hang4 pan4
-----------------------------------------------------
或從十五北防河，便至四十西營田。
waak6 cung4 sap6 ng5 bak1 fong4 ho4, bin6 zi3 sei3 sap6 sai1 jing4 tin4
-----------------------------------------------------
去時里正與裹頭，歸來頭白還戍邊！
heoi3 si4 lei5 zing3 jyu5 gwo2 tau4, gwai1 loi4 tau4 baak6 waan4 syu3 bin1
-----------------------------------------------------
邊庭流血成海水，武皇開邊意未已！
bin1 ting4 lau4 hyut3 sing4 hoi2 seoi2, mou5 wong4 hoi1 bin1 ji3 mei6 ji5
-----------------------------------------------------
君不聞漢家山東二百州，千村萬落生荆杞。
gwan1 bat1 man4 hon3 gaa1 saan1 dung1 ji6 baak3 zau1, cin1 cyun1 maan6 lok6 sang1 ging1 gei2
-----------------------------------------------------
縱有健婦把鋤犂，禾生隴畝無東西。
zung3 jau5 gin6 fu5 baa2 co4 lai4, wo4 sang1 lung5 mau5 mou4 dung1 sai1
-----------------------------------------------------
況復秦兵耐苦戰，被驅不異犬與雞。
fong3 fau6 ceon4 bing1 noi6 fu2 zin3, bei6 keoi1 bat1 ji6 hyun2 jyu5 gai1
-----------------------------------------------------
長者雖有問，役夫敢伸恨？
zoeng2 ze2 seoi1 jau5 man6, jik6 fu1 gam2 san1 han6
-----------------------------------------------------
且如今年冬，未休關西卒。
ce2 jyu4 gam1 nin4 dung1, mei6 jau1 gwaan1 sai1 zeot1
-----------------------------------------------------
縣官急索租，租稅從何出？
jyun6 gun1 gap1 saak3 zou1, zou1 seoi3 cung4 ho4 ceot1
-----------------------------------------------------
信知生男惡，反是生女好；
seon3 zi1 sang1 naam4 ok3, faan2 si6 sang1 neoi5 hou2
-----------------------------------------------------
生女猶是嫁比鄰，生男埋沒隨百草！
sang1 neoi5 jau4 si6 gaa3 bei3 leon4, sang1 naam4 maai4 mut6 ceoi4 baak3 cou2
-----------------------------------------------------
君不見青海頭，古來白骨無人收。
gwan1 bat1 gin3 cing1 hoi2 tau4, gu2 loi4 baak6 gwat1 mou4 jan4 sau1
-----------------------------------------------------
新鬼煩冤舊鬼哭，天陰雨濕聲啾啾！
san1 gwai2 faan4 jyun1 gau6 gwai2 huk1, tin1 jam1 jyu5 sap1 seng1 zau1 zau1

【韻部】
〚3.2.3〛蕭：蕭韻
〚4.1.7〛腰：蕭韻
〚5.2.7〛橋：蕭韻
〚6.2.7〛霄：蕭韻

〚7.1.7〛人：眞韻
〚7.2.7〛頻：眞韻
〚8.2.7〛田：先韻
〚9.2.7〛邊：先韻
〚10.1.7〛水：紙韻
〚10.2.7〛已：紙韻
〚11.2.7〛杞：紙韻
〚12.1.7〛犂：齊韻
〚12.2.7〛西：齊韻
〚13.2.7〛雞：齊韻

〚14.1.5〛問：問韻
〚14.2.5〛恨：願韻
〚15.2.5〛卒：質韻
〚16.2.5〛出：質韻
〚17.2.5〛好：皓韻
〚18.2.7〛草：皓韻
〚19.1.6〛頭：尤韻
〚19.2.7〛收：尤韻
〚20.2.7〛啾：尤韻

【體裁】
七古

【按語】
略談「復」字的讀音

按《常用字廣州話讀音表》，「復」字有三個讀音： fuk6、fau6、fuk1。讀 fuk1 的「復」字通「複」、「覆」，我們可以先放開不管。剩下的就是 fuk6、fau6 兩個讀音。參考了幾個網站舉出的例子，我們大概可以歸納出以下的結論：

1. 作動詞（謂語）用的「復」字讀 fuk6
2. 作副詞（狀語）用的「復」字讀 fau6

先看看作動詞（謂語）用的「復」字的例子：恢復、回復、復甦、復原、報復、復仇。「恢復」的兩個組成部分（詞素）「恢」、「復」在古漢語中是同義詞或近義詞，「復」在這裏是動詞的一部分，有點像「搜索」中「搜」或者「索」。「回復」、「復甦」、「報復」也差不多，都是兩個同義詞素或近義詞素的結合。「復原」則是動補結構，「復」是整個詞中的主動詞素，「原」是「復」之後的狀態。「復仇」中的「仇」是名詞詞素，「復」是唯一的動詞詞素。

再看看讀 fau6 的「復」字的例子：不復回、復發、復還、復來、日復一日。與前一組例子不同，「復」在這些例子之中，並沒有回、發、還、來、日的意思，而只表達「再次」的意思。在這些接近古漢語的詞組中，「復」是個副詞（狀語）。

接下來，讓我們看看幾個在杜詩中隨便撿來的例子：

無復隨高鳳（《贈翰林張四學士》）
況復秦兵耐苦戰（《兵車行》）
今夕復何夕（《贈衞八處士》）
去馬來牛不復辨（《秋雨歎三首》）
也復可憐人（《雨過蘇端》）
人煙復此亭（《宿白沙驛》）

「復」字在這些詩句中都是副詞（狀語），在仇兆鰲的《杜詩詳註》中，都注明了「扶又切」。仇兆鰲並沒有爲每一個「復」字注音，但這並不意味著沒注音的「復」字都讀 fuk6。我猜他只爲有可能引起誤讀、誤解的、該讀 fau6 的「復」字注音。這個得等我整理好《杜詩詳註》以後才能下結論。值得注意的是，在這些詩句中，「復」字後頭要麽就另有謂語（動詞、形容詞），要麽就像「今夕復何夕」、「也復可憐人」、「人煙復此亭」一樣，根本沒有謂語。

我認爲該讀 fuk6 的有以下的例子：

我無匡復姿（《送樊二十三侍御赴漢中判官》）
肅宗復社稷（《八哀詩》）

我認爲該讀 fuk1 的有以下的例子：

紫衣使者辭復命（《寄裴施州》）

【其他】
1. 臨洮（tou4）。
2. 惲，wan6。
3. 琰，jim5。
=典====================================================
《引典出處》

【注釋】
〖1〗《春秋公羊傳·僖公二十一年》：宋公與楚子期以乘車之會，公子目夷諫曰：「楚，夷國也，強而無義，請君以兵車之會往。」◯《論語·憲問》：子路曰：「桓公殺公子糾，召忽死之，管仲不死。」曰：「未仁乎？」子曰：「桓公九合諸侯，不以兵車，管仲之力也。如其仁！如其仁！」
〖車轔轔〗《詩經·秦風·車轔》：有車轔轔。◯《列女傳·仁智傳》：靈公與夫人夜坐，聞車聲轔轔，至闕而止，過闕復有聲。公問夫人曰：「知此謂誰？」夫人曰：「此必蘧伯玉也。」
〖馬蕭蕭〗《詩經·小雅·車攻》：蕭蕭馬鳴。
〖行人弓箭各在腰〗
〖耶娘妻子走相送〗
〖塵埃不見咸陽橋〗
〖牽衣頓足攔道哭〗《漢書·楊惲傳》：頓足起舞。
〖哭聲直上干雲霄〗孔稚珪《北山移文》：干青雲而直上。◯《文選·左思·蜀都賦》：干青霄而秀出。
〖道傍過者問行人〗
〖行人但云點行頻〗
〖或從十五北防河〗
〖便至四十西營田〗
〖去時里正與裹頭〗
〖歸來頭白還戍邊〗《後漢書·岑彭傳》：敕彭書曰：「兩城若下，便可將兵南擊蜀虜。人若不知足，旣平隴，復望蜀。每一發兵，頭須爲白。」
〖邊庭流血成海水〗《後漢書卷二十·史論》：至乃臥鼓邊亭，滅烽幽障者將三十年。◯《漢書·主父偃傳》：古之人君一怒必伏屍流血，故聖王重行之。◯《尙書·武成》：前徒倒戈，攻於後以北，血流漂杵。◯《文選·鮑照·出自薊北門行》：羽檄起邊亭，烽火入咸陽。◯《文選·張景陽·雜詩十首》：長鋏鳴鞘中，烽火列邊亭。
〖武皇開邊意未已〗《漢書·嚴助傳》：是時征伐四夷，開置邊郡，軍旅數發，內改制度，朝廷多事，婁舉賢良文學之士。◯《文選·王元長·永明十一年策秀才文》：故選將開邊，勞來安集；加以納款通知，布德脩禮，歌皇華而遣使，賦膏雨而懷賓。◯《漢書·地理志》：武帝開廣三邊。
〖君不聞漢家山東二百州〗《通典·州郡序·序目》：周文帝西魏大統中，……通計州二百十有一，郡五百八，縣千二十有四。……隋文帝……廢諸郡，以州治人。……天寶初，又改州爲郡，刺史爲太守。大凡郡府三百二十有八，縣千五百七十有三，羈縻州郡不在其中。◯杜牧《罪言》：山東，王者不得，不可爲王；霸者不得，不可爲霸；猾賊得之，是以致天下不安。◯蘇軾《次韻滕大夫三首·雪浪石》：飛狐上黨天下脊，半掩落日先黃昏。削成山東二百郡，氣壓代北三家村。
〖千村萬落生荆杞〗《文選·阮籍·詠懷詩》：繁華有憔悴，堂上生荆杞。◯《後漢書·蔡琰傳》：城郭爲山林，庭宇生荆艾。
〖縱有健婦把鋤犂〗
〖禾生隴畝無東西〗
〖況復秦兵耐苦戰〗《史記·商君列傳》：令行於民朞年，秦民之國都言初令之不便者以千數。於是太子犯法。衞鞅曰：「法之不行，自上犯之。」將法太子。太子，君嗣也，不可施刑，刑其傅公子虔，黥其師公孫賈。明日，秦人皆趨令。行之十年，秦民大說，道不拾遺，山無盜賊，家給人足。民勇於公戰，怯於私鬥，鄕邑大治。秦民初言令不便者有來言令便者，衞鞅曰「此皆亂化之民也。」，盡遷之於邊城。其後民莫敢議令。◯《漢書·趙充國傳》：今虜朝夕爲寇，土地寒苦，漢馬不能冬，屯兵在武威、張掖、酒泉萬騎以上，皆多羸瘦。
〖被驅不異犬與雞〗
〖長者雖有問〗《孟子·告子下》：「徐行後長者，謂之弟，……夫徐行者，豈人所不能哉，所不爲也。」
〖役夫敢伸恨〗《左傳·文公元年》：「江芊怒曰：『呼！役夫，宜君王之欲殺女而立職也。』」
〖且如今年冬〗
〖未休關西卒〗
〖縣官急索租〗《漢書·霍光傳》：縣官非我家將軍不得至是。[如淳曰：「縣官謂天子。」]◯《漢書·宣元六王傳》：今暑熱，縣官年少，[張晏曰：「不敢指斥成帝，謂之縣官也。」]◯《漢書·嚴助傳》：人徒之眾足以奉千官之共，租稅之收足以給乘輿之御。◯《史記·平準書》：衣食仰給縣官。
〖租稅從何出〗
〖信知生男惡〗
〖反是生女好〗
〖生女猶是嫁比鄰〗曹植《贈白馬王彪·幷序》：丈夫志四海，萬里猶比鄰。
〖生男埋沒隨百草〗陳琳《飲馬長城窟行》：飲馬長城窟，水寒傷馬骨。往謂長城吏：「慎莫稽留太原卒。」「官作自有程，舉築諧汝聲。」「男兒寧當格鬥死，何能怫鬱築長城？」長城何連連，連連三千里。邊城多健少，內舍多寡婦。作書與內舍：「便嫁莫留住。善事新姑嫜，時時念我故夫子。」報書往邊地：「君今出語一何鄙！」「身在禍難中，何爲稽留他家子？生男愼莫舉，生女哺用脯。君獨不見長城下，死人骸骨相撐拄。」「結髮行事君，慊慊心意關。明知邊地苦，賤妾何能久自全。」
〖君不見青海頭〗《舊唐書·哥舒翰傳》：明年，築神威軍於青海上，吐蕃至，攻破之。
〖古來白骨無人收〗《後漢書·蔡琰傳》：白骨不知誰，從橫莫覆蓋。◯《文選·王粲·七哀詩》：出門無所見，白骨蔽平原。◯《左傳·僖公三十二年》：蹇叔之子與師，哭而送之，曰：「晉人禦師必於殽。殽有二陵焉：其南陵，夏后皋之墓也；其北陵，文王之所辟風雨也。必死是閒，余收爾骨焉！」秦師遂東。
〖新鬼煩冤舊鬼哭〗《左傳·文公二年》：吾見新鬼大，故鬼小，先大後小，順也。◯《文選·王元長·永明九年策秀才文》：胏石少不冤之人，棘林多夜哭之鬼。
〖天陰雨濕聲啾啾〗屈原《九歌·山鬼》：靁填填兮雨冥冥，猿啾啾兮狖夜鳴。◯淮南王劉安《招隱士》：歲暮兮不自聊，蟪蛄鳴兮啾啾。◯《後漢書·陳寵傳》：先是雒縣城南，每陰雨，常有哭聲聞於府中，積數十年。寵聞而疑其故，使吏案行。還言：「世衰亂時，此下多死亡者，而骸骨不得葬，儻在於是？」寵愴然矜歎，即□縣盡收斂葬之。自是哭聲遂絕。◯潘岳《閑居賦》：服振振以齊玄，管啾啾而並吹。
=郭====================================================
郭知達《新刊校定集注杜詩》PDF1.106

【異文、夾注】
〖牽衣頓足攔道哭〗牽衣頓足欄道哭
〖道傍過者問行人〗道旁過者問行人
〖千村萬落生荆杞〗千村萬落生荊𣏌
〖禾生隴畝無東西〗禾生隴畒無東西
〖況復秦兵耐苦戰〗况復秦兵耐苦戰
〖未休關西卒〗未休關[一作隴]西卒[一云：役夫心益憤。如今縱得休。休爲隴西卒]
〖古來白骨無人收〗古來白骨無人収
〖天陰雨濕聲啾啾〗天隂雨濕聲[一作悲]啾啾

【注釋】
〖1〗《春秋》有兵車之會。《語》：不以兵車，管仲之力也。◯王深父云：此詩蓋託於漢以刺玄宗。
〖車轔轔〗《秦國風》：有車轔轔。車聲也。《列女傳》：衞靈公與夫人夜坐，聞車聲轔轔，至關而止。夫人曰：此蘧伯玉也。
〖馬蕭蕭〗《車攻》詩：蕭蕭馬鳴。
〖塵埃不見咸陽橋〗趙云：此詩直道其事，氣質類古樂府，故多使俗語如「耶娘」字，俗書作「爺孃」。而此詩用「耶娘」字，蓋《木蘭歌》有「不聞耶娘喚女聲」。黄魯直跋《木蘭歌》後云：杜子美《兵車行》引此詩。推「耶娘」字所出，以知古人用字，其與俗書不同，皆有所本。
〖牽衣頓足攔道哭〗趙云：《前漢·楊惲報孫會宗書》：頓足起舞。
〖哭聲直上干雲霄〗孔德璋：干青霄而直上。《蜀都賦》：干青霄而秀出也。
〖去時里正與裹頭〗里正，一里之長。
〖歸來頭白還戍邊〗鮑明遠《東武吟》：少壯辭家去，窮老還入門。《光武書》曰：每一發兵，頭須爲白。
〖邊庭流血成海水〗《後漢》：臥鼓邊庭。《主父偃傳》：古之人君，一怒必伏屍流血。《書》：血流漂杵。《揚子》：川谷流人之血。賈誼《過秦論》：伏屍百萬，流血漂鹵。趙云：《選》詩有羽檄起邊亭、烽火列邊亭。
〖武皇開邊意未已〗《嚴助傳》：武帝好征伐四夷，開置邊郡。《文選》云：選將開邊。班固曰：武帝廣開三邊。
〖君不聞漢家山東二百州〗
〖千村萬落生荆杞〗《通典》：周文帝西魏，計州二百十有一。隋文帝改州爲郡，凡郡百九。唐天寶初，改州爲郡，刺史爲太守。大凡都府三百二十有八。《老子》：師之所處，荆棘生焉；大軍之後，必有凶年。《選》阮嗣宗詩：堂上生荆杞。蔡琰詩：城郭爲山林，庭宇生荆艾。王粲《從軍》：城郭生榛棘。◯趙云：山東者，太行山之東也，漢史所謂山東出相，杜牧謂山東，王不得不王。昔言山東，卽古之晉地，今之河北也。今言山東，則謂太山之東，乃古之齊地，今之京東路也。坡詩於「飛狐上黨天下脊」之下云：「削成山東二百郡」，乃言河北矣。引《通典》置天下州郡，誤矣。
〖禾生隴畝無東西〗趙云：古詩《隴西行》：健婦持門戶，勝一大丈夫。王仲宣《從軍詩》：不能效沮溺，相隨把鋤犁。
〖被驅不異犬與雞〗《史記》：秦人勇於攻戰。《漢·趙充國傳》：土地寒苦，漢馬不能冬，屯兵在武威、張掖、酒泉。萬騎以上，皆多羸瘦。師古曰：能，讀曰耐。
〖役夫敢伸恨〗《文元年傳》：江芊怒曰：呼！役夫！賤者之稱。《孟子》：徐行後長者。
〖縣官急索租〗《霍光傳》：縣官，天子也。《宣元六王傳》：不敢指斥天子，故謂之縣官。《嚴助傳》：租稅之收，足以給乘輿之御。《前志》：衣食仰給縣官。
〖生男埋沒隨百草〗王粲詩：萬里猶比鄰。◯趙云：比鄰乃曹子建詩。舊引爲王粲，誤矣。又陳琳云：生男愼莫舉，生女哺用脯。杜公以役夫之苦，故云生男惡。白居易以楊妃恩寵之隆，則曰：遂令天下父母心，不重生男重生女。詩人興致，各有所主。《史記·衞皇后傳》：生男無喜，生女無怒。《前漢·孫寶傳》：祭竈請比鄰。
〖君不見青海頭〗《哥舒翰傳》：築神威軍於青海上，吐蕃至，攻破之。◯趙云：時有事於吐蕃，乃青海之地，哥舒翰所立功之處也。
〖古來白骨無人收〗蔡文姬詩：白骨不知誰，縱橫莫覆蓋。王粲詩：白骨平原滿。◯趙云：公言古來者，蓋託之以興也。《左傳》：吾收爾骨焉。
〖天陰雨濕聲啾啾〗《文二年傳》：吾見新鬼大，故鬼小。王元長《策秀才》云：肺石少不冤之民，棘林多夜哭之鬼。《九歌》云：猿啾啾兮狖夜鳴。劉安：蟪蛄鳴兮啾啾。◯杜云：陳寵爲廣漢太守。先是，洛陽城南，每陰雨，常有哭聲。寵聞而疑其故，使吏按行問，還言：世亂時，此地多死亡者，而骸骨不得葬。寵盡收葬之，自是哭聲遂絕。◯趙云：《閑居賦》：管啾啾而並吹。

【按語】
「歸來頭白還戍邊」注引《光武書》，乃東漢光武帝給岑彭下的敕書。
=黃====================================================
黃希、黃鶴《黃氏補千家註紀年杜工部詩史》PDF111

【異文、夾注】
〖1〗兵車行[天寶九載作]
〖耶娘妻子走相送〗耶孃妻子走相送
〖歸來頭白還戍邊〗歸來頭白還[洙曰：一作猶]戍邊
〖武皇開邊意未已〗武皇[洙曰：一作武帝]開邊意未已
〖未休關西卒〗未休關[洙曰：一作隴]西卒[洙曰：一云役夫心益憤，如今縱得休，休爲隴西卒]
〖天陰雨濕聲啾啾〗天陰雨濕聲[洙曰：一作悲]啾啾

【注釋】
〖1〗師曰：此行爲唐玄宗而作。初用張九齡爲相，開元中號爲賢君。其後用李林甫、楊國忠之徒，從事吐蕃，訖唐之世，吐蕃爲患。◯補注：鶴曰：呂公、梁權道皆爲天寶十一載作，然以且如今年冬，未休關西卒，當是九載，詳見注。
〖車轔轔〗洙曰：《秦國風》：有車轔轔。注：轔轔，眾車聲也。《列子傳》：衞靈公與夫人夜坐，聞車聲轔轔，至關而止。夫人曰：此蘧伯玉也。
〖馬蕭蕭〗洙曰：《車攻》詩：蕭蕭馬鳴。注：言不諠嘩。
〖行人弓箭各在腰〗蔡伯世曰：行人，行役之人也。
〖耶娘妻子走相送〗彥輔曰：杜元注云：古樂府云：不見耶娘哭子聲，但聞黃河之水流濺濺。
〖塵埃不見咸陽橋〗何覬曰：咸陽橋，卽長安城外橋。兵行塵埃坌起，故橋爲之不見也。
〖牽衣頓足攔道哭〗蘇曰：楚人與蒲騷戰，兵行，父老牽衣哭于道。彥輔曰：魏文帝《見挽船士兄弟辭別》詩：妻子牽衣袂，落淚霑懷抱。王溫舒頓足歎。《後漢書》：百姓遮道。《說文曰》：欄，門遮也。師曰：頓足者，足踊於地，爲之困頓。◯補注：鶴曰：天寶十載，募兵無應者。楊國忠遣御史分捕，繫送軍前。舊制，百姓有勳，免征役。於是國忠先取高勳，行者愁怨，父母妻子送之，所在哭聲振野。此詩所以有咸陽橋、欄道哭之句。
〖哭聲直上干雲霄〗洙曰：孔德璋書：干雲霄而直上。
〖行人但云點行頻〗師曰：點行者，漢史謂之更行，以丁籍點照上下更換差役。玄宗數出兵，故點行之法頻。
〖或從十五北防河〗師曰：防河，謂築隄備河水泛決。
〖便至四十西營田〗洙曰：防河、營田，皆役也。顏師古曰：營田，如漢趙充國獻營田之策，無事則耕，有事則戰，寓兵於農之意。◯補注：鶴曰：《唐·食貨志》云：唐開軍府以扞要衝，因隙地以置營田，天下屯總九百九十四，司農寺每屯三頃，鎭諸軍每屯五十頃云云。有警則以兵若夫千人助役。
〖去時里正與裹頭〗洙曰：里正，一里之長。高荷日：里正，卽今之保正也。彥輔曰：按《律疏》：里正掌追呼催督。鮑曰：蜀亂，兵戈不止，東川咸用老弱，俱戰亡。又：括鄕里少小爲之里正，與裹頭、擐甲。
〖歸來頭白還戍邊〗洙曰：鮑明遠《東武吟》：少壯辭家去，窮老還入門。韓駒曰：古者及丁方裹頭，少年裹頭行役，及歸來，頭已白，還又屯戍邊疆。蓋言役使無已故也。
〖邊庭流血成海水〗洙曰：《後漢》：臥鼓邊庭。《主父偃傳》：古之人君，一怒必伏屍流血。《書》：血流漂杵。楊子：川谷流人之血。
〖武皇開邊意未已〗洙曰：《嚴助傳》：武帝好征伐四夷，開置邊郡。班固曰：武帝廣開三邊。
〖君不聞漢家山東二百州〗彥輔曰：按《十道四蕃志》：關以東七道，凡二百一十一州。
〖千村萬落生荆杞〗趙曰：此託漢以言之。舊引《通典》置天下州郡，誤矣。然言山東者，太行山之東也。昔言山東，卽古之晉地，今之河北。杜牧所謂山東言不得不王是也。彥輔曰：阮籍詩：堂上生荆杞。師曰：甫意以武皇喩玄宗。是時楊國忠專權，引安祿山爲將，領漁陽突騎，生事邀功于四夷。其後反叛，山東二百州皆陷于賊，無復唐有。玄宗殊不悔悟，豈不若武帝開邊不知止乎？◯補注：希曰：古所謂山東，乃今之河北，晉地是也。今所謂山東，古之齊地，青齊是也。杜牧所言山東，指今之河北，二百州，正謂太行以東冀州之域。
〖縱有健婦把鋤犂〗彥輔曰：健婦耕，則夫被征戍可知。古詩：不能如沮溺，相隨把鋤犁。
〖禾生隴畝無東西〗蘇曰：漢末喪亂，禾與莠俱滿壟畝，人多迷昏，東西莫辨。師曰：疆場不修，禾生壟畝，不成倫理，故曰無東西也。《詩》云：衡從其畝。謂一從一衡，各有東西之辨。傷今不然。
〖況復秦兵耐苦戰〗鄭曰：耐，奴登切，又奴代切。蘇曰：白起曰：燕趙勇敵，秦兵勁銳耐戰，戰苦不怯陣，陣皆克勝，故關中不可不取也。
〖未休關西卒〗彥輔曰：杜前言山東，後言關西，明無不用兵處也。◯補注：鶴曰：《通鑑》：九載冬十二月，關西遊奕使王難得擊吐蕃，克五橋，拔樹敦城。
〖縣官急索租〗彥輔曰：舊本云：縣官云急索。洙曰：《霍光傳》：縣官，天子也。《宣元六王傳》：不敢指斥天子，故謂之縣官。《嚴助傳》：租稅之收，足以給乘輿之御。
〖租稅從何出〗蘇曰：孔文舉曰：兵革未止，久旱苗槁，民實瘦乏，州縣苦於徭役，民旣空虛，租斂復何從出？師曰：唐置租庸調法，租出穀，庸出絹，調出兵。縣官索租甚緊，欲給關西之師，民戶消耗，無所從出。況耕夫出征，田萊多荒，將何以供其求乎？
〖生女猶是嫁比鄰〗比，音毗。趙曰：比鄰，乃曹子建詩萬里猶比鄰。舊引爲王粲，誤矣。陳琳詩：生男愼莫舉，生女哺宜脯。社公以役夫之苦，故云生男惡也。
〖生男埋沒隨百草〗師曰：生男，人之所喜；生女，人之所賤。此常理也。今以生男爲惡，生女爲好，蓋男兒充丁，驅之戰，埋沒草野，曾不如生女，尙得嫁比鄰，或時相見。此皆有所相感而激爲是言。
〖君不見青海頭〗洙曰：《哥舒翰傳》：築神威軍於青海上，吐蕃至，攻破之。又築城於青海中。《郭元振傳》：青海、吐蕃密邇蘭、鄯。趙曰：時有事于吐蕃，乃青海之地，哥舒翰所立功處也。
〖古來白骨無人收〗洙曰：蔡文姬詩：城郭爲山林，庭宇生荆艾。白骨不知誰，縱橫莫覆蓋。潘安仁《關中詩》：肝腦塗地，白骨交衢。
〖天陰雨濕聲啾啾〗洙曰：《左傳·文二年》：吾見新鬼大，故鬼小。王元長《策秀才》云：肺石少不冤之民，棘林多夜哭之鬼。修可曰：陳寵爲廣漢太守。先是，洛陽城南每陰雨，常有哭聲。寵聞而疑其故，使吏按行問，還言世亂時，此地多死亡者，而骸骨不得葬。寵盡收葬之，自是哭聲遂絕。趙曰：啾字，王逸《楚辭注》曰：鳴聲也。《閑居賦》：管啾啾而並吹。師曰：青海軍，迫近吐蕃，北邊地郡也。昔文王殯枯骨，當世歸其仁。今玄宗屢與吐蕃戰于青海，兵敗死者不復收葬，使新舊之鬼或冤或哭，無所依歸，其視文王之仁爲如何哉！鬼神依人而作，有所主則有所歸，故不爲病。葬者，藏也，謂鬼神依藏于此。鬼以新舊言之，則知戰鬥相仍，死者相踵也。

【校記】
1. 「生女猶是嫁比鄰」，四庫本「是」作「得」。
2. 「君不見青海頭」注引《郭元振傳》，原文爲：「欽陵以四鎭近己，畏我侵掠，此吐蕃之要；然青海、吐渾密邇蘭、鄯，易爲我患，亦國家之要。」
=蕭====================================================
蕭滌非主編《杜甫全集校注》1.229,djvu406

【異文、夾注】
〖走相送〗走相送。[古樂府云：「不聞耶娘哭子聲，但聞黄河流水一濺濺。」]*
〖生荆杞〗生荊杞
〖租稅〗租税
〖埋沒〗埋没
〖冤〗寃
=全====================================================
《全唐詩》7.2254,PDF7.33,《御製全唐詩》2370

【異文、夾注】
〖耶娘〗耶孃
〖攔道哭〗闌[一作橋]道哭
〖北防河〗北防河。[開元十五年。以吐蕃爲邊害。詔隴右、河西兵集臨洮。朔方兵集會州。防秋。至冬初無寇而罷。]*
〖里正〗里正[唐制。百戶爲一里。里置正一人。]
〖頭白還〗頭白還[一作猶]
〖邊庭〗邊亭[一作庭]
〖武皇〗武[一作我]皇[唐人稱太宗爲文皇。明皇爲武皇。]
〖漢家山東〗漢家山東[太行之東。唐都長安。凡河北諸道。皆爲山東。]
〖荆杞〗荊杞
〖敢伸恨〗敢申恨
〖關西卒〗關[一作隴]西卒。[一作役夫心益憤。如今縱得休。還爲隴西卒。通鑑。天寶九載十二月。關西遊奕使王難得擊吐蕃。克五橋。拔樹敦城。]*
〖急索租〗急索租。[一作縣官云急索。]*
〖猶是〗猶是[一作得]
〖生男埋沒隨百草〗生男[一作兒]埋沒隨百草
〖天陰雨濕聲啾啾〗天陰雨濕聲[一作悲]啾啾。[錢謙益曰。天寶十載。鮮于仲通討南詔蠻。士卒死者六萬。制大募兩京及河南北兵以擊南詔。人莫肯應。楊國忠遣御史分道捕人。枷送軍所。此詩序南征之苦。設爲役夫問答之詞。君不聞以下。言征戍之苦。海內驛騷。不獨南征一役爲然也。]*

【校記】
《御製全唐詩》
〚9.1〛戶作户
〚10.1.2〛庭作𠅘
〚12.2.4〛畝作畞
〚20.2〛肯作肻
〚20.2〛答作荅
《全唐詩》
=名====================================================
《名家注評全唐詩》346,PDF404

【注釋】
〖轔轔〗形容車行走時的聲音。
〖蕭蕭〗馬鳴聲。
〖行人〗指行役之人。
〖耶〗同「爺」。
〖咸陽橋〗《一統志》：便橋，唐時名咸陽橋。《元和郡縣志》：便橋，在咸陽縣西南十里，以與便門相對，因名，漢武帝造。
〖點行〗漢史謂之更行，以丁籍點照上下，更換差役。
〖里正〗《通典》：「凡百戶爲一里，里置正一人。掌按比戶口，課植農桑，檢察是非，催驅賦役。」
〖裹頭〗古以頭巾裹頭。因年紀小，所以得里正給他裹頭。
〖武皇〗漢武帝，此指唐玄宗。
〖山東〗唐人稱華山以東爲山東。
〖秦兵〗卽關中之兵。
〖縣官〗《食貨志》：「縣官當衣租食稅而已。」《史記索隱》：「謂國家爲縣官者，畿內縣卽國都，王者官天下，故曰官也。」
〖青海〗《水經注》：「金城郡南有湟水，出塞外，又東南經卑禾羌海，世謂之青海。」
〖啾啾〗猶言卿卿，嗚咽聲。

【評論】
吳師道《吳禮部詩話》：「長者雖有問，役夫敢伸恨？」尋常讀之，不過以爲漫語而已，更事之餘，始知此語之信。蓋賦斂之苛，貪暴之苦，非無廉訪之司，陳述之令，而言之未必見理，或反得害；不然，雖幸復伸，而異時疾怒報復之禍尤酷，此民之所以不敢言也。「雖」字「敢」字，曲盡事情。
錢謙益《杜工部集箋注》：天寶十載，鮮於仲通討南詔蠻，士卒死者六萬，楊國忠掩其敗狀，反以捷聞。製大募兩京及河南北兵，以擊南詔。人聞云南瘴癘，士卒未戰而死者十八九，莫肯應募。國忠遣御史分道捕人，連枷送軍所。於是行者愁怨，父母妻子送之，所在哭聲震野。此詩序南征之苦，設爲役夫問答之辭。是時國忠方貴盛，未敢斥言之，雜舉河隴之事，錯於其間，若不爲南詔而發者，此作者深意也。
浦起龍《讀杜心解》：首段瞥然而起，只寫行色，不言所事，如風起潮來，令人目眩；「道旁」一段，逗出「點行頻」三字，爲一詩之眼；又揭出「開邊未已」四字，見作詩之旨。然此段只是歷述從前，指陳慘苦，又泛舉天下，剔出秦中，蓋防秋戍卒其來已久，還在題前一層也。自「長者」以下至末，才入時事。「今冬」二句乃是本題正面，末則慨歎現在行役之苦。蓋前段之苦，已事也；本段之苦，本事也，欲人主鑒旣往而憫將來，假征人之苦語轉黷武之侈心，此《三百篇》之遺也。
=奭====================================================
王嗣奭《杜臆》14,PDF67,20,PDF1.68,92,PDF1.212

【評論】
注謂玄宗用兵吐蕃而作，是已。然未詳。按《唐鑑》：天寶六載，帝欲使王忠嗣攻吐蕃石堡城，忠嗣上言：「石堡險固，吐蕃舉國守之，非殺數萬人不能克，恐所得不如所亡，不如俟釁取之。」帝不快。將軍董延光自請取石堡，帝命忠嗣分兵助之；忠嗣奉詔而不盡副延光所欲，蓋以愛士卒之故。延光過期不克。八載，帝使哥舒翰攻石堡，拔之，士卒死者數萬，果如忠嗣之言。所以有「邊城流血」等語。◯「北防河」，防北虜乘冰合而入。注謂築隄防水泛決。誤。築隄仍須壯丁，豈十五歲者能辦耶？至「西營田」乃戍卒防吐蕃者。唐建都長安，西臨中原，皆云「山東」。隋得天下，改郡爲州，至唐又改州爲郡，凡一百九十二郡。曰「州」，仍舊名也。曰「二百」，已盡天下矣。◯「秦兵」卽關中之兵，正此時點行者。秦兵堅勁耐戰，故驅之尤迫。「青海」注已明；築城海上，攻破別築，則殺人更多矣。此詩已經物色，其尤妙在轉韻處磊落頓挫，曲折條暢。公用「耶孃」字而自引樂府以注，知其用語必有來處，卽用字亦無改換。
PDF1.212
《通》云：「況復秦兵云云與雞」，「耐苦戰」者秦兵也，今驅民之負耒耜者爲兵，所謂不教之民棄之死地耳，何異犬與雞乎？
=====================================================
錢謙益《錢注杜詩》
=仇===================================================
仇兆鰲《杜詩詳註》1.113,PDF1.186,津PDF2.75,津PDF16.3,PDF1.180

【異文、夾注】
〖耶娘妻子走相送〗耶孃妻子走相送
〖牽衣頓足攔道哭〗牽衣頓足攔[一作橋]道哭
〖哭聲直上干雲霄〗哭聲直上[上聲]干雲霄
〖道傍過者問行人〗道旁過者問行人
〖歸來頭白還戍邊〗歸來頭白還[《英華》作猶]戍邊
〖邊庭流血成海水〗邊庭[《英華》作庭，一作亭]流血成海水
〖武皇開邊意未已〗武[一作我]皇開邊意未已
〖況復秦兵耐苦戰〗况復[扶又切]秦兵耐苦戰
〖被驅不異犬與雞〗被[去聲]驅不異犬與雞
〖長者雖有問〗長[丁丈切]者雖有問
〖未休關西卒〗未休關[一作隴]西卒[一云：役夫心益憤。如今縱得休。還爲隴西卒]
〖縣官急索租〗縣官急索[先側切]租[《草堂》本作縣官云急索]
〖生女猶是嫁比鄰〗生女猶得嫁比[頻脂切]鄰
〖生男埋沒隨百草〗生男[一作兒]埋沒隨百草
〖天陰雨濕聲啾啾〗天陰雨濕聲[一作悲]啾啾

【大意】
〚3-6〛首段，敍送別悲楚之狀，乃紀事；下二段，述征夫苦役之情，乃紀言。轔轔，眾車之聲。蕭蕭，鳴不喧嘩。行人，行役之人。
〚7-13〛次提過者行人，設爲問答，而以「君不聞」數語作收應。◯曰防河、曰營田、曰戍邊，所謂點行頻也。開邊未已，譏當日之窮兵。至於村落蕭條，夫征婦耕，則民不聊生可知。本言秦兵，而兼及山東，見無地不行役矣。
〚14-20〛再提長者役夫，申明問答，而以「君不見」數語作總結。◯未休戍卒，應上開邊未已。租稅何出，應上村落荆杞。生男四語，因前爺娘妻子送別，而爲此永訣之詞，青海鬼哭，則驅民鋒鏑之禍，至此極矣。◯此章是一頭兩腳體，下面兩扇各有起結，各換四韻，各十四句，條理秩然，而善於曲折變化，故從來讀者不覺耳。

【注釋】
〖1〗《杜臆》：舊注謂明皇用兵吐蕃，民苦行役而作，是也。◯此當作於天寶中年。◯《周禮》有兵車之會。
〖車轔轔〗《詩》：有車轔轔。
〖馬蕭蕭〗[《詩》]又：蕭蕭馬鳴。
〖行人〗[《詩》]又：行人彭彭。
〖弓箭〗《搜神記》：李楚賓帶弓箭遊獵。
〖耶娘〗古樂府：不聞耶孃哭子聲，但聞黃河流水鳴濺濺。
〖妻子〗魏文帝詩：妻子牽衣袂。
〖塵埃〗《楚辭》：蒙世俗之塵埃。錢箋：塵埃不見，言出師之盛。
〖咸陽橋〗《元和郡縣志》：便橋，在咸陽縣西南十里，以與便門相對，因名，漢武帝造。中渭橋，在咸陽縣東南二十里，本名橫橋，秦始皇造。皆架渭水。《一統志》：便橋，唐時名咸陽橋。
〖牽衣〗何遜詩：兒女牽衣泣。
〖頓足攔道哭〗《國策》：張儀說秦，頓足徒裼。《酷吏傳》：路溫舒頓足而歎。
〖干雲霄〗《北山移文》：干云霄而直上。
〖道傍〗古樂府詞：觀者盈道旁。
〖點行〗師氏曰：點行，漢史謂之更行，以丁籍點照上下，更換差役。
〖防河〗錢箋：《舊唐書》：開元十五年十二月，制以吐蕃爲邊害，令隴右道及諸軍團兵五萬六千人，河西及諸軍團兵四萬人，又徵關中兵萬人，集臨洮，朔方兵萬人集會州，防秋，至冬初無寇而罷。是時，吐蕃侵擾河右，故曰防河也。
〖營田〗《唐·食貨志》開軍府以捍要衝，因隙地以置營田，有警則以軍若夫千人助役。《杜臆》：營田，乃戍卒備吐蕃者。
〖里正〗《韓非子》：里正與伍老。《海錄碎事》：唐制，凡百戶爲一里，里置正一人。
〖裹頭〗《二儀實錄》：古以皁羅三尺裹頭，曰頭巾，周武帝裁爲襆頭。鮑氏曰：時老幼俱戰亡，又括鄕里之少小者，故里正爲之裹頭擐甲也。
〖歸來頭白〗韓駒曰：歸來頭已白，又屯戍邊疆，言役使無已時也。
〖戍邊〗《史記》：中國擾亂，諸秦所徙戍邊者皆復去。
〖邊庭〗《後漢書》：臥鼓邊庭。
〖流血成海水〗《史記·蔡澤傳》：流血成川。◯《杜臆》：《唐鑑》：天寶六載，帝欲使王忠嗣攻吐蕃石堡城，忠嗣上言：石堡險固，非殺數萬人不能克。帝不快。董延光自請取石堡，帝命忠嗣分兵助之，不克。八載，帝使哥舒翰攻拔之，士卒死者數萬，故有「邊城流血」等語。
〖武皇〗錢箋：唐人詩稱明皇多云武皇，王昌齡「白馬金鞍從武皇」，韋應物「少事武皇帝」，公亦云「武帝旌旗在眼中」也。
〖開邊〗班固曰：武帝廣開三邊。
〖意未已〗謝靈運詩：辭殫意未已。
〖漢家〗《漢書》：漢家自有制度。
〖山東二百州〗黃希曰：古所謂山東，卽今之河北晉地是也。今所謂山東，古之齊地，青齊是也。閻[若]璩曰：此謂華山以東，不指泰山之東，亦不指太行之東。秦時，河山以東，強國六，皆山東地。◯《十道四蕃志》：關以東七道，凡二百一十七州。《杜臆》云：隋得天下，改郡爲州，唐又改州爲郡，凡一百九十二郡。曰州，仍舊名也，曰二百州，已盡天下矣。閻若璩曰：舊注云：山東者，太行山之東，非也。《通鑑》：秦孝公時，河山以東，強國六。胡三省注云：河自龍門上口，南抵華陰而東流，秦國在河之西。山自鳥鼠同穴，連延爲長安南山，至於太華，秦國在山之西。韓、魏、趙、齊、楚、燕六國，皆在河山以東。又考：賈誼所謂建武關、函谷、臨晉關者，大抵爲備山東諸侯。可見自秦之外，皆謂之山東矣。
〖千村萬落〗《世說》：陸士衡入洛，次河南偃師逆旅。嫗曰：「此東數十里無村落。」
〖生荆杞〗阮籍詩：堂上生荆杞。邵注：兵亂地荒，盡生荆棘枸杞。
〖健婦把鋤犂〗王彥輔曰：健婦耕，則夫遠征可知。古樂府：健婦持門戶，亦勝一丈夫。王粲詩：不能效沮溺，相隨把鋤犁。
〖無東西〗《史記》：項羽起隴畝之中。師氏曰：疆埸不修，故東西莫辨。《史記正義》：南北爲阡，東西爲陌。
〖秦兵耐苦戰〗《杜臆》：秦兵，卽關中之兵，正此時點行者。因堅勁耐戰，故驅之尤迫。今驅負耒者爲兵，直棄之耳，與犬雞何異。《孔叢子》：秦兵將至。◯駱兵王詩：龍庭但苦戰。
〖犬與雞〗《左傳》：行出犬雞。
〖長者〗《曲禮》：長者問，不辭讓而對，非禮也。
〖役夫〗《左傳》：呼役夫。
〖關西〗戴暠詩：召募取關西。鶴注：《通鑑》：天寶九載冬十二月，關西遊奕使王難得擊吐蕃，克五城，拔樹敦城。
〖縣官〗《漢·食貨志》：縣官當衣租食稅而已。《史記索隱》：謂國家爲縣官者，畿內縣卽國都，王者官天下，故曰官也。
〖索租〗《嚴助傳》：租稅之收，足以給乘輿之御。朱注：名隸征伐，則當免其租稅矣。今以遠戍之身，復督其家之輸賦，豈可得哉。與健婦鉏犁二語相應。
〖反是生女好〗陳琳詩：生男愼莫舉，生女哺用脯。漢衞皇后歌：生男無喜，生女無怒。
〖比鄰〗孔融書：州里比鄰，知之最早。《周禮·族師》五家爲比。又：《遂人》：五家爲鄰。
〖埋沒〗庾信《哀江南賦》：身名埋沒。
〖隨百草〗江淹詩：零落被百草。
〖青海〗《哥舒翰傳》：築神威軍於青海上，吐蕃至，攻破之。又築城於龍駒島，以人二千戍之，由是吐蕃不敢近青海。《水經注》：金城郡南有湟水，出塞外，又東南經卑禾羗海，世謂之青海。《舊唐書》：吐谷渾有青海，周回八九百里。高宗龍朔三年，爲吐蕃所倂。儀鳳中，李敬玄與吐蕃戰，敗於青海。開元中，王君𡙟、張景順、張忠亮、崔希逸、皇甫維明、王忠嗣，先後破吐蕃，皆在青海西。
〖白骨無人收〗梁橫吹曲：尸喪狹谷中，白骨無人收。
〖新鬼煩冤舊鬼哭〗《左傳》：夏父弗忌曰：「吾見新鬼大，故鬼小。」◯鮑照詩：煩冤荒隴側。◯後漢陳寵爲太守，洛陽城每陰雨，常有哭聲。
〖天陰雨濕〗晉歌曲：天陰不作雨。
〖聲啾啾〗漢樂府：鳴聲何啾啾。周注：啾啾，猶言喞喞，嗚咽聲也。

【評論】
單復曰：此爲明皇用兵吐蕃而作，故託漢武以諷，其辭可哀也。先言人哭，後言鬼哭，中言內郡凋敝，民不聊生，此安史之亂所由起也。吁！爲人君而有窮兵黷武之心者，亦當爲之惻然興憫，惕然知戒矣。
王道俊《杜詩博議》：王深父云：時方用兵吐蕃，故託漢武事爲刺，此說是也。黃鶴謂天寶十載，鮮于仲通喪師瀘南，制大募兵擊南詔，人莫肯應，楊國忠遣御史分道捕人，連枷送詣軍前，故有「牽衣頓足」等語。按：明皇季年，窮兵吐蕃，徴戍驛騷，內郡幾徧，當時點行愁怨者不獨征南一役，故公託爲征夫自愬之詞，以譏切之。若云懼楊國忠貴盛而詭其詞於關西，則尤不然。太白《古風》云：「渡瀘及五月，將赴雲南征。怯卒非壯士，南方難遠行。長號別嚴親，日月慘光晶。泣盡繼以血，心摧兩無聲。」已明刺之矣，太白胡獨不畏國忠耶。
蔡寬夫曰：齊梁以來，文士喜爲樂府詞，往往失其命題本意。《烏生八九子》但詠烏，《雉朝飛》但詠雉，《雞鳴高樹顚》但詠雞，大抵類此。甚有幷其題而失之者，如《相府蓮》訛爲《想夫憐》，《楊婆兒》訛爲《楊叛兒》之類是也。雖李太白亦不免此。唯老杜《兵車行》、《悲青坂》、《無家別》等篇，皆因時事，自出已意立題，略不更蹈前人陳迹，眞豪傑也。
海寧周甸曰：少陵値唐運中衰，其音響節奏，駸駸乎變風、變雅，與騷同功，唐非無詩，求能仰窺聖作，禆益世教，如少陵者，鮮矣。
胡應麟曰：六朝七言古詩，通章尙用平韻轉聲，七字成句，讀未大暢。至於唐人，韻則平仄互換，句則三五錯綜，而又加以開闔，傳以神情，宏以風藻，七言之體，至是大備矣。◯又曰：少陵不效四言，不倣《離騷》，不用樂府舊題，是此老胸中壁立處。然風騷、樂府遺意，杜往往得之。太白以《百憂》等篇擬風雅，《鳴皋》等作擬《離騷》，俱相去懸遠。樂府奇偉，高出六朝，古質不如兩漢，較輸杜一籌也。◯又云：樂府則太白擅奇古今，少陵嗣迹風雅。《蜀道難》、《遠別離》等篇，出鬼入神，惝恍莫測；《兵車行》、《新婚別》等作，述情陳事，懇惻如見。張王欲以拙勝，所謂差之釐毫；溫李欲以巧勝，所謂謬以千里。

【校記】
1. 四庫本缺所有錢箋。
2. 「邊庭流血成海水」引《杜臆》，「董延光自請」，四庫本誤作「董延光白請」。
=====================================================
浦起龍《讀杜心解》1.224,PDF1.323,早稻田，哈佛
=楊====================================================
楊倫《杜詩鏡銓》1.33,PDF1.103,早稻田2.22

【異文、夾注】
〖1〗兵車行

【評論】
=譯====================================================
韓成武、張志民《杜甫詩全譯》43,PDF113

【譯文】
〚〛
=今====================================================
張志烈主編《杜詩全集（今注本）》1.85,PDF151

【異文、夾注】
〖〗
〖〗

【注釋】
〖〗
〖〗
〖〗
〖〗

【大意】
〚〛
〚〛
〚〛

	
=====================================================
杜甫长安足迹之咸阳桥：“耶娘妻子走相送，尘埃不见咸阳桥” 
https://blog.sina.com.cn/s/blog_60e3867d0102z6ze.html
=====================================================

講1/166,仇1/113,校1/229,虎1/112,全43,新1/77,今1/85,趙1/26,臆20,心1/224,鏡33,銭1/9,洙0111,唐7/2254
