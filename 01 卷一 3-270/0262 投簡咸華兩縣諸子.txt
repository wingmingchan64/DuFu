0262 投簡咸華兩縣諸子

赤縣官曹擁材傑，軟裘快馬當冰雪。
長安苦寒誰獨悲，杜陵野老骨欲折。
南山豆苗早荒穢，青門瓜地新凍裂。
鄉里兒童項領成，朝廷故舊禮數絕。
自然棄擲與時異，況乃踈頑臨事拙。
飢臥動即向一旬，弊衣何啻聯百結。
君不見空牆日色晚，此老無聲淚垂血。
=====================================================
講1/157，仇1/107，校1/262，虎1/104，全94，新1/72，今1/91，趙1/425，臆657，心1/230，鏡36，銭1/121，洙0416，唐7/2306
