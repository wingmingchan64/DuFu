0126 贈特進汝陽王二十二韻

特進羣公表，天人夙德升。
霜蹄千里駿，風翮九霄鵬。
服禮求毫髮，惟忠忘寢興。
聖情常有眷，朝退若無憑。
仙醴來浮蟻，奇毛或賜鷹。
清關塵不雜，中使日相乘。
晚節嬉遊簡，平居孝義稱。
自多親棣萼，誰敢問山陵。
學業醇儒富，辭華哲匠能。
筆飛鸞聳立，章罷鳳騫騰。
精理通談笑，忘形向友朋。
寸長堪繾綣，一諾豈驕矜。
已忝歸曹植，何知對李膺。
招要恩屢至，崇重力難勝。
披霧初歡夕，高秋爽氣澄。
樽罍臨極浦，鳧鴈宿張燈。
花月窮遊宴，炎天避鬱蒸。
硯寒金井水，簷動玉壺冰。
瓢飲唯三逕，巖栖在百層。
且持蠡測海，況挹酒如澠。
鴻寶寧全祕，丹梯庶可凌。
淮王門有客，終不媿孫登。
=====================================================
參考
仇60