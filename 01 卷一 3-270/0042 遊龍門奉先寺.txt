0042 遊龍門奉先寺

已從招提遊，更宿招提境。
陰壑生虛籟，月林散清影。
天闕象緯逼，雲臥衣裳冷。
欲覺聞晨鐘，令人發深省。
=地====================================================
《地名詞典》

【地名】
〖龍門〗伊闕，河南洛陽市南。 34.55270, 112.47640
龍門石窟 34.55970, 112.46768
伊洛合流處 34.68215, 112.80113
https://k.sina.cn/article_7054725870_p1a47e92ee00100q8iv.html
=人====================================================
《人名詞典》

【人名】
〖傅毅〗（？-90）
https://zh.wikipedia.org/wiki/%E5%82%85%E6%AF%85
〖酈道元〗（？-527），字善長。著《水經注》。
https://zh.wikipedia.org/wiki/%E9%83%A6%E9%81%93%E5%85%83
〖蔡興宗〗字伯世，兩宋間人。著《杜少陵正異》。
https://kknews.cc/culture/pl6a93p.html
〖蔡絛〗（1097-1156?)，字約之。著《西清詩話》。
https://www.xuges.com/gdwx/pl/xqsh/index.htm
〖劉辰翁〗（1232-1297），字會孟，別號須溪。
https://baike.baidu.hk/item/%E5%8A%89%E8%BE%B0%E7%BF%81/208729
〖楊愼〗（1488年12月8日—1559年8月8日），字用修，庵號升庵。
https://zh.wikipedia.org/zh-hant/%E6%9D%A8%E6%85%8E
〖鍾惺〗（1574-1624），字伯敬。
https://zh.wikipedia.org/wiki/%E9%8D%BE%E6%83%BA
〖譚元春〗（1586-1637），字友夏。
https://zh.wikipedia.org/wiki/%E8%AD%9A%E5%85%83%E6%98%A5
〖周甸〗字届孚，清人。
https://baike.baidu.com/item/%E5%91%A8%E7%94%B8/8917581
=粵====================================================
陳永明《杜甫全集粵音注音》

【注音】
遊龍門奉先寺
jau4 lung4 mun4 fung6 sin1 zi6

已從招提遊，更宿招提境。
ji5 cung4 ziu1 tai4 jau4, gang3 suk1 ziu1 tai4 ging2
-----------------------------------------------------
陰壑生虛籟，月林散清影。
jam1 kok3 sang1 heoi1 laai6, jyut6 lam4 saan3 cing1 jing2
-----------------------------------------------------
天闕象緯逼，雲臥衣裳冷。
tin1 kyut3 zoeng6 wai5 bik1, wan4 ngo6 ji1 soeng4 laang5
-----------------------------------------------------
欲覺聞晨鐘，令人發深省。
juk6 gaau3 man4 san4 zung1, ling6 jan4 faat3 sam1 sing2

【韻部】
〚3.2.5〛境：梗韻
〚4.2.5〛影：梗韻
〚5.2.5〛冷：梗韻
〚6.2.5〛省：梗韻

【體裁】
五古

【補充說明】
〚5.2.5〛「冷」有個比較冷僻的讀音 lang5，此讀音與「梗」（gang2）較接近。

【其他】
1. 伽（ke4）藍
2. 蘭若（je5）
=黃====================================================
黃希、黃鶴《黃氏補千家註紀年杜工部詩史》PDF103

【異文、夾注】
〖1〗遊龍門奉先寺[開元二十四年作]
〖天闕象緯逼〗天闕[洙曰。一作閱]象緯逼

【注釋】
〖1〗魯訔曰龍門在西京河南縣地志曰闕塞山一名伊闕而俗名龍門。◯補注。鶴白唐志河南自龍門山東抵天津有伊水然後漢志唐志俱云馮翊有龍門山按馮翊與河中府爲鄰而河中有龍門縣又有龍門山志云卽導河至龍門之地土記云梁山北有龍門並在河中之境故河中有龍門關龍門倉九域志云河南縣有龍門鎭又有闕塞山云卽龍門薛仁貴傳云綘州龍門人則綘州亦有龍門公自秦赴同谷道經龍門鎭則秦成間又有龍門嘗考綘至河中不滿三百里馮翊至河中不滿百里兩地相接又地理志河南卽春秋時屬魏地後魏兼置雍州乃屬秦州宜此山之跨數郡是詩乃公開元二十四年後遊東都時作。
〖更宿招提境〗洙曰僧史後魏始光元年創立伽藍爲招提之境隋大業中改寺爲道場唐復爲寺師曰釋氏書招提菩薩皆古佛號故寺謂之招提或名伽藍或名道場其實一也田曰僧輝記云招提者梵言拓鬥提奢唐言四萬僧物後人傳寫之誤以拓爲招又省去鬥奢二字止稱招提。◯補注。鶴曰唐史武宗毀寺四千六百招提蘭若四萬蓋在唐招提次於寺之名也又梁會稽沙門惠皎撰高僧傳云漢始有沙門其精舍在雒陽西雍白馬寺是也相傳云外國國王毀諸寺唯招提寺未及毀夜有白馬繞塔悲鳴因改招提以爲白馬寺。
〖陰壑生虛籟〗昱曰莊子齊物篇汝聞人籟而未聞地籟汝聞地籟而未聞天籟注簫也音賴彥輔曰沉佺期西岳詩陰壑以永閉師曰山南曰陽山北曰陰以其背陽故爲重陰沍寒之地風聲爲天籟水聲爲地籟笙竽爲人籟靈籟卽風也靈者善也如雨曰靈雨。
月林散清影。洙曰梁昭明太子鍾山解講暾出巖隱光月落林餘影師曰萬物之影無如月影最清謂之金波蓋取其清也古云人間何處無風月纔到僧房分外清蓋言奉先寺風聲月影皆佳致也。
〖天闕象緯逼〗蘇軾曰閱字當作闕或作闊蔡天啟云古本作闚史以管窺天王介甫云當作天閱對云臥爲清切蔡絛云韋述東都記龍門號䨇闕以與天內峙若天闕焉此遊龍門寺詩用闕字又何疑十朋曰王直方詩話亦云夢符曰按山謙之丹陽記王茂弘南望牛頭山兩峯曰天闕也彥輔曰庾肩吾經禹廟詩侵云似天闕。◯補注。希曰廣記凡輿地有石者皆以門名之故彭州有天彭山兩山相對其形如門謂之天彭門亦曰天彭闕按龍門本闕塞山又名伊闕山則以龍門爲天闕无疑矣。
〖雲臥衣裳冷〗趙次公曰鮑昭升天行有云臥恣行天孟浩然有云臥晝不起也。
〖欲覺聞晨鐘〗鄭曰覺居妙切寤也。
〖令人發深省〗蘇曰陶淵明聞遠公議論謂人曰令人頗發深省彥輔曰庾信詩山寺響晨鐘杜言人境俱靜則發越塵慮无不省覺師曰天闕者龍門也按地理志今河南郡春秋時地屬魏後魏兼置雍州及屬秦州今龍門縣在府東一百八十里古耿國有龍山卽禹所鑿三秦記云魚鼈上之卽爲龍否則點額而還兩山對峙如門然故曰龍門龍門乃天之闕門也王介甫以天闕不可對云臥改爲天閱閱視也視天上象緯逼近殊不知此詩乃詠龍門有取於闕其理必然二十八宿爲經五星爲緯象緯逼言龍門山之高也山高則多云霧夜宿此寺如臥云中衣裳皆冷潤釋氏有聲聞縁覺耳有所聞而悟未若心解之爲上也其悟道則一如香巖和尙一日掃庵瓦礫擊竹作聲忽然大悟又如道吾聞巫吹角瞥地大省此得乎聲聞而有所覺者也甫言睡覺忽聞晨鐘令人深有省悟其亦香巖道吾之儔得於聲聞緣覺者耶。
=郭====================================================
郭知達《新刊校定集注杜詩》PDF1.95

【異文、夾注】
〖陰壑生虛籟〗隂壑生虚籟
〖雲臥衣裳冷〗雲卧衣裳冷
〖欲覺聞晨鐘〗欲覺聞晨鍾

【注釋】
〖1〗龍門。在西京河南縣。地志曰。闕塞山。一名伊闕。而俗名龍門耳。奉先寺。則公後又有近體詩云。氣色皇都近。金銀佛寺開也。
〖更宿招提境〗後魏太武帝始光元年創立。伽藍爲招提之號◯杜補遺釋氏要覽。載釋名曰。寺。嗣也。謂治事者。相嗣續於内。故天子有九寺焉。後漢明帝。永平十年丁卯。佛法初至。有印士二僧摩騰法蘭。以白馬䭾經像屆洛陽。勑於鴻臚寺安置。二十一年戊辰。勑於雍門外別建寺。以白馬爲名。謂僧居爲寺自此始。又増輝記云。招提者。梵言拓鬬提奢。唐言四方僧物。後人傳寫之誤。以拓爲招。又省去鬬奢二字。止稱招提。即今十方住持寺院是也。佛寺謂之招提。蓋天竺國之語。如涅槃經云。造僧招提。則生不動國。孟浩然詩。清夜宿招提。
〖月林散清影〗謝莊月賦。聲林虛籟。淪池滅波。梁昭明太子鍾山解講。瞰〘暾〙出巖隱光。月落林餘影。
〖雲臥衣裳冷〗薛云。山謙之丹陽記曰。太興中。議者皆言。漢司徒許彧墓闕可徒之。王荗弘弗欲。南望牛頭山兩峯。曰。天闕也。豈煩改作◯黄氏多識錄云。此寺今在西洛之龍門。按韋述東都記云。龍門號雙闕。以與大内對峙若天闕焉。方知老杜用天闕。蓋指龍門也。妄改爲天闚。荆公又改爲天閱。皆非◯杜正謬。天闕。龍門也。子美詩注云。龍門在洛陽之南。蓋伊闕也。遠望雙對峙如門。而其詩有金銀佛寺開之句。則奉先寺也。洛陽記曰。闕塞山在河南縣。左傳晉趙鞅納王。使汝寬守闕塞。伏虔謂南山。伊闕是也。杜預注云。洛西南闕口也。俗名龍門是。山谷云。王介甫謂當作天閱。蓋對雲臥爲親切耳。鮑明遠樂府升天行。風衾委松宿。雲臥恣天行◯蔡正異云。世傳古本作天闚。今從之。莊子以管闚天。正用此字◯趙云。惟蔡伯世云。古作天闚極是。惜乎知引荘子以管闚天而已。所以又起或者之疑。莊子曰。至人者上窺青天。下潛黃淵。後漢郅惲傳曰。非闚天者。不可與圖遠。若引此不亦明乎。孟浩然。雲臥晝不起。

【校記】
「涅槃」之「槃」，原字左月/⺼，右上巳，右下木。
=蕭====================================================
蕭滌非主編《杜甫全集校注》1.42,,djvu219

【異文、夾注】
〖虛〗虚
〖鐘〗鍾

【注釋】
〖1〗龍門，伊闕，河南洛陽市南。酈道元《水經注·伊水》：「伊水又北入伊闕。昔大禹疏以通水，兩山相對，望之若闕，伊水歷其間北流，故謂之伊闕矣。春秋之闕塞也。」
〖招提〗寺。
〖籟〗孔竅發聲，亦泛指聲音。
〖虛籟〗風。
〖天闕〗龍門。
〖象緯〗星象經緯。
〖雲臥衣裳冷〗言龍門山之高，山高則多雲霧，夜宿於此，如臥雲中，衣裳皆冷潤。雲臥與天闕爲借對法。
〖欲覺聞晨鐘〗覺，睡醒。聞鐘聲而覺也。
=全====================================================
《全唐詩》7.2253,PDF7.32,《御製全唐詩》2368

【異文、夾注】
〖1〗遊龍門奉先寺[龍門卽伊闕。一名闕口。在河南府北四十里。]
〖虛〗虛[一作靈]
〖闕〗闕[一作闊。一作閱。一作闚。一作開。]

【校記】
《御製全唐詩》
〚1〛卽作即
〚4.1.4〛虛作虚
=名====================================================
《名家注評全唐詩》333,PDF91

【異文、夾注】
〖1〗遊龍門奉先寺[伊闕山，在河南府伊闕縣北四十五里。]
〖已從招提遊〗《僧輝記》：招提者，梵言拓鬥提奢，唐言四方僧物，但傳筆者訛拓爲招，去鬥奢留提字，卽今十方住持寺院耳。

【注釋】
〖陰壑〗幽深的山谷。
〖虛籟〗謝莊《月賦》：「聲林虛籟。」師古曰：「風聲爲天籟，水聲爲地籟，笙竽爲人籟。」
〖月林散清影〗用梁昭明太子詩：「月落林餘影。」
〖天闕〗韋述《東都記》：「龍門號雙闕，與大內對
峙，若天闕然。」《丹陽記》載王茂弘指牛頭山兩峯爲天闕，禹疏伊水北流，兩山相對，望之若闕。
〖令人發深省〗梅子眞書：「願深省臣言。」蜀人師古曰：釋氏有聲聞、緣覺。如香巖和尙一日掃庵，瓦礫擊竹作聲，忽然大悟。又如道吾聞巫吹角，瞥地大省。此得乎聲聞而有所覺者也。詩言發深省，其亦得於聲聞緣覺者耶。

【評論】
王嗣奭《杜臆》：人在塵混中，眞性淪隱，若身離塵表，其情趣自別。而又宿於其境，對風月則耳目清曠，近星雲則心神悚惕。已上六句，步緊一步，逼到夢將覺而觸於鐘聲，道心之微忽然呈露，猶之剝復交而天心見，勿淺視此深省語也。
金聖歎《杜詩解》：題是《遊龍門奉先寺》，及讀其詩起二句，卻云「已從招提遊，更宿招提境」。「已」字「更」字，是結過上文再起下文之法。今用筆如此，豈此詩乃是補寫遊以後事耶？然則當時此題，豈本有二詩，而忘其第一首耶？我反復思之，不得其故。一日無事閑坐，而忽然知之。蓋此篇乃先生教人作詩不得輕易下筆也。卽如是日於正遊時，若欲信手便作，豈便無詩一首，然而「陰壑」「月林」之境必不及矣。夫此境若不及，便是沒交涉；夫作詩沒交涉，便如不曾作。先生是以徘徊不去，務盡其理。題中自標「遊」字，詩必成於宿後。如是，便將淺人遊山一切皮語、熟語、村語，掀剝略盡，然後另出手眼，成此新栽。杜詩爲千古絕唱，溝不誣也。
=奭====================================================
王嗣奭《杜臆》1,PDF54,PDF1.43

【異文、夾注】
〖1〗遊龍門奉先寺[遊當作宿]

【評論】
讀此詩景趣泠然，不用禪語而得禪理，故妙。◯初嫌起語率易，細閱不然。蓋人在塵溷中，則天機不露。先從招提遊，已覺耳目清淨；而更宿其境，加以夜景清寂，形神收斂，故當晨鐘初覺，遂發深省。正與孟子夜氣之說同一機括，此其暗與道合者也。鍾云：「此詩妙在結，前六句不稱。」余不謂然，全首無一字不妙。◯「天闕」與「雲臥」不偶，故有「天閱」、「天窺」之謬論。須溪云：「臥字可虛可實。」極是。按《東觀記》云：「龍門號雙闕，以與大內對峙，若天闕焉。」是天闕原非正名，安得引以爲證！因「天闕」爲地名，而倂解「雲臥」爲山名，尤謬。淵明聞遠公議論，謂人曰：「令人頗發深省。」云見杜詩註。今按《志》：「龍門山卽伊闕，在河南府城南二十五里，洛陽附府，卽唐之東都也。」龍門有八寺，最著者曰奉先。據詩，寺當在山頂。此詩景趣泠然，不用禪語而得禪理，故妙。初嫌起語淺率，細閱不然。蓋人在塵溷中，性眞汩沒，一遊招提，謝去塵氛，托足淨土，情趣自別。而更宿其境，聽靈籟，對月林，則耳目清曠。逼帝座，臥雲牀，則神魂兢凛。夢將覺而觸發於鐘聲，故道心之微，忽然豁露，遂發深省。正與日夜息而旦氣清，剝復禪而天心見者同。余謂老杜聞道，而此其入道之機倪也。鍾伯敬云：「此詩妙在結，前六句不稱。」無前六句，安得有此結乎？「天闕」、「雲臥」不偶，故有「天閱」、「天闚」之謬論，劉云：「臥字可虛可實。」極是。又有以「天闕」爲地名，而倂以「雲臥」爲山名，皆非也。果爾，則「象緯逼」已無味，而「衣裳冷」作何解乎？因杜詩字句必有來處而妄爲傅會，致以詞害意，不少矣！

【按語】
1. 「天闕原非正名」，謂「天闕」非專有名詞（地名），不能因「天闕」而謂「雲臥」爲地名（山名）。
2. 古人論對仗，有所謂「虛」、「實」之說。「實」者，名詞也，如「闕」字。「虛」者，動詞、副詞、形容詞之類。「臥」與「闕」對，則「臥」亦當爲實字。故劉辰翁之「可虛可實」說乃選擇「闕」字（而不取「閱」、「闚」字）之關鍵。依此說，「臥」爲動名詞，仍襲「躺臥」義；臥於雲中（「臥雲牀」），「衣裳冷」才說得通。
3. 帝座，Rasalgethi， Alpha Herculis A，武仙座 （Hercules） α 星。武仙座在天琴座 （Lyra，北方玄武） Vega （織女）旁。
=錢====================================================
錢謙益《錢注杜詩》1.4,PDF1.102

【異文、夾注】
〖陰壑生虛籟〗陰壑生虛[一作靈]籟
〖天闕象緯逼〗天闕[一作闊。荆作閱。蔡興宗考異作闚。]象緯逼

【注釋】
〖龍門〗太平寰宇記。闕塞山。左傳。晉趙鞅納王使女寬。守闕塞。服虔謂南山伊闕是也。杜預云。洛陽西南伊闕口也。俗名龍門。元和郡國志。伊闕山。在伊闕縣北四十五里。兩山相對。望之若闕。伊水流其間。故名。又煬帝登北邙山。覩伊闕曰。此非龍門耶。河南總志。闕塞山。在雒陽縣西南三十里。又名伊闕。俗名龍門。又名闕口。傅毅反都賦。因龍門以畼化。開伊闕以達聰也。舊注妄引禹貢河東之龍門。今削之。
〖招提〗增輝記云。招提者。梵言拓鬬提奢。唐言四方僧物。後人傳寫。以拓爲招。又省鬬奢二字。止稱招提。卽今十方住持寺院是也。翻譯名義集。後魏太武始光元年。造伽藍。創立招提之名。唐書。武宗拆寺四千六百餘所。蘭若招提四萬餘所。
〖天闕〗蔡絛西清詩話。黃魯直校本云。王荆公改天闕作天閱，對雲臥爲親切。余讀韋述東都記。龍門號雙闕，以與大內對峙。若天闕焉。此宿龍門詩也。用闕字何疑。程大昌演繁露。王介甫改闕爲閱。非也。水經注穀水曰。漢官典職曰。偃師去洛西四十五里。望朱雀闕其上。鬱然與天連。是明峻極矣。白虎通曰。今閶闔門外。夾建雙闕。以應天宿。箋曰。韋應物龍門遊眺詩云。鑿山導伊流。中斷若天闕。又云。南山鬱相對。此杜詩注脚也。宋人妄改。削之何疑。楊用修又據章表臣詩話。定爲天闚。引據支離。悉所不取。
=朱====================================================
朱鶴齡《杜工部詩集輯注》75,PDF75,哈佛50

【異文、夾注】
〖陰壑生虛籟〗生虛[一作靈]籟
〖天闕象緯逼〗天闕[《正異》作闚]象緯逼
〖欲覺聞晨鐘〗欲覺[古效切]聞晨鐘
〖令人發深省〗令人發㴱省

【注釋】
〖1〗龍門，卽伊闕。《元和郡縣志》：伊闕山在河南府伊闕縣北四十五里。《兩京新記》：煬帝登北邙，觀伊闕，曰：「此龍門耶？自古何不建都於此？」《一統志》：闕塞山在河南府城西南三十里。《左傳》：趙鞅使女寬守闕塞，卽此。一名伊闕，俗名龍門山，又名闕口。
〖招提〗《僧史》：魏太武始光元年，創造伽藍，立招提之名。《僧輝記》：招提者，梵言拓鬬提奢，唐言四方僧物，但傳筆者訛拓為招，去鬬奢，留提字，卽今十方住持寺院耳。《唐會要》：官賜額爲寺，私造者爲招提蘭若。
〖天闕〗《庚溪詩話》：按韋述《東都記》：龍門號雙闕，以與大內對峙，若天闕然。此詩天闕指龍門也。王荆公謂對屬不切，改爲天閱。蔡興宗《正異》謂世傳古本作天闚，引《莊子》「以管闚天」爲證。皆臆說。楊愼曰：古字窺作闚。天闚、雲臥，乃倒字法耳。闚天則星辰垂地，臥雲則空翠濕衣，見山寺高寒，殊於人境也。按：用修之說，蓋主興宗。然《丹陽記》載王茂弘指牛頭山兩峯爲天闕，見《文選注》，禹疏伊水北流，兩山相對，望之若闕，又見《水經注》，皆確據也。況此本古體詩，何必拘拘偶對耶？
〖雲臥〗鮑照詩：雲臥恣天行。
=仇====================================================
仇兆鰲《杜詩詳註》1.1,PDF1.74,四庫0004

【異文、夾注】
〖陰壑生虛籟〗陰壑生虛[一作靈]籟
〖天闕象緯逼〗天闕[《正異》作闚，姜氏作開]象緯逼
〖欲覺聞晨鐘〗欲覺[古效切]聞晨鐘
〖令人發深省〗令[平聲]人發深省[悉井切]

【大意】
公遊奉先寺，夜宿而作也。中四，寺中夜景。末二，宿寺之情。張綖注：三四，狀風月之佳。五六，見髙寒之極。聞鐘發省，乃境曠心清，倐然而有所警悟歟。

【注釋】
〖1〗黃鶴注：此當是開元二十四年後遊東都時作。朱鶴齡注：龍門，卽伊闕。《元和郡縣志》伊闕山，在河南府伊闕縣北四十五里。舊注誤引《禹貢》河東之龍門，今削之。《兩京新記》煬帝登北邙，觀伊闕，曰：「此龍門也，自古何不建都於此？」《一統志》闕塞山，在河南府城西南三十里。《左傳》趙鞅使女寬守闕塞，卽此。一名伊闕，俗名龍門山，又名闕口。
〖招提〗王洙注：《僧史》：魏太武始光元年，創造伽藍立招提之名。朱鶴齡注：《唐會要》：官賜額爲寺，私造者爲招提蘭若。《僧輝記》招提者，梵言拓鬬提奢，唐言四方僧物，但傳筆者訛拓爲招，去鬬奢留提字，卽今十方住持寺院耳。
〖陰壑〗沈佺期詩：陰壑以冰閉。山北曰陰。
〖虛籟〗謝莊《月賦》：聲林虛籟。《莊子·齊物篇》：有天籟地籟人籟。師氏曰：風聲爲天籟，水聲爲地籟，笙竽爲人籟。
〖月林散清影〗梁昭明太子詩：月落林餘影。曹植詩：明月澄清影。
〖天闕〗韋述《東都記》：龍門號雙闕，與大内對峙，若天闕然。陸倕《石闕銘》：假天闕於牛頭。朱注：《丹陽記》載王茂弘指牛頭山兩峯爲天闕，見《文選注》，禹疏伊水北流，兩山相對，望之若闕，見《水經注》，皆確據也。況此本古體詩，何必拘拘偶對耶。錢箋：韋應物《龍門遊眺》詩云：「鑿山導伊流，中斷若天闕。」此卽杜詩注腳也。
〖象緯〗晉王子年《拾遺記》：師延精述陰陽，曉明象緯。象緯，星象經緯也。
〖雲臥衣裳冷〗鮑照詩：雲臥恣天行。庾信詩：山深雲濕衣。
〖覺〗《列子》：一覺一寐。
〖晨鐘〗庾信詩：山寺響晨鐘。
〖發深省〗梅子眞書：願深省臣言。蜀人師氏曰：釋氏有聲聞、緣覺。如香巖和尙一日掃庵，瓦礫擊竹作聲，忽然大悟。又如道吾聞巫吹角，瞥地大省。此得乎聲聞而有所覺者也。詩言發深省，其亦得於聲聞緣覺者耶。

【評論】
附考：杜詩各本流傳，多有字句舛訛，昔蔡伯世作《正異》，而未盡其詳。朱子欲作考異，而未果成書。今遇彼此互異處，酌其當者書於本文。參見者分注句下，較錢箋、朱注，多所辯證矣。如此詩「天闕」諸家聚訟約有八說：蔡興宗《正異》依古本作「天闚」，有《莊子》「以管闚天」及鮑照詩「天闚苟平圓」可證。楊愼云：「天闚」「雲臥」乃倒字法，言闚天則星辰垂地，臥雲則空翠濕衣，見山寺高寒，殊於人境也。蔡絛及《庚溪詩話》皆作「天闕」，引韋述《東都記》「龍門若天闕」爲證，言天闕迥而象緯逼近，雲臥山而衣裳涼冷也。朱鶴齡從之。姜氏疑「天闕」旣用實地，不應「雲臥」又作虛對，欲改作「天開」，引《天官書》「天開書雲物」爲證，則屬對旣工，而聲韻不失。張綖謂「天闕」乃寺門觀，「雲臥」猶言雲室。《杜臆》解「天闕」爲帝座，以《宋志》角二星十二度謂之「天闕」也，王介甫改作「天閱」。舊千家本或作「天闊」或改「天關」，俱未安，據文翔鳳《藥溪談》：伊陽之北山，卽鳴皋之派，長殆百里，如雲臥然。龍門南直臥雲，故云然耶。
四明王嗣奭《杜臆》曰：人在塵溷中，眞性淪隱，若身離塵表，其情趣自別，而又宿於其境，對風月則耳目清曠，近星雲則心神悚惕。已上六句，步緊一步，逼到夢將覺而觸於鐘聲，道心之微忽然呈露，猶之剝復交而天心見，勿淺視此深省語也。
盧世㴶《紫房餘論》曰：公少遊吳越時，必有著作，今不少槪見，斷自龍門、奉先始，或其後自裁定，汰去前詩耶。
唐庚《子西文錄》云：五經已後，有一司馬子長，三百五篇之後，有一杜子美，此天生二人以翼斯文之統也。故作文當學龍門，作詩當學少陵，以二書爲根本，朝夕誦讀，則趨向正而可以進退百家矣。
蘇軾子瞻曰：子美之詩，退之之文，魯公之書，皆集大成者也。學詩當以子美爲師，有規矩法度，故可學。退之於詩，本無解處，以才高而見長耳。淵明不爲詩，自寫其胸中之趣耳。學杜不成，不失爲工。無韓之才與陶之妙，而學其詩，終爲樂天耳。
嚴羽《滄浪詩話》：少陵詩憲章漢魏，而取材於六朝，至其自得之妙，則前輩所謂集大成者也。又曰：詩之法有五：曰體製，曰格力，曰氣象，曰興趣，曰音節。詩之品有九：曰高，曰古，曰深，曰遠，曰長，曰雄渾，曰飄逸，曰悲壯，曰淒婉。其用工有三：曰起結，曰句法，曰字眼，其大槪有二：曰優遊不迫，曰沉著痛快。詩之極致有一：曰入神。詩而入神，至矣盡矣，蔑以加矣。惟李杜得之，他人得之蓋寡也。又曰：李、杜、韓三公詩，如金鳷擘海，香象渡河，龍吼虎哮，濤翻鯨躍，長鎗大劍，君王親征，氣象自別。
=浦====================================================
浦起龍《讀杜心解》1.2,PDF1.101,早稻田2.4,哈佛70

【注釋】
〖1〗朱鶴齡註：龍門，卽伊闕。《元和郡縣志》：伊闕山在河南府伊闕縣。按：此在東都，非禹貢之龍門。
〖招提〗《僧輝記》：招提者，梵言拓鬬提奢，唐言四方僧物，傳筆者訛拓爲招，去鬬奢字。卽今十方住持寺院耳。

【評論】
各本多以此詩爲首，但按公遊東都，在開元二十九年後，則不應編在《望嶽》詩前也。◯題曰遊寺，實則宿寺詩也。「遊」字只首句了之，次句便點清「宿」字。以下皆承次句說。中四，寫夜宿所得之景，虛白高寒，塵府已爲之一洗。結到「聞鐘」「發省」，知一宵清境，爲靈明之助者多矣。「欲覺」正與「更宿」呼應。◯「天闕」「雲臥」，諸說紛紛。王安石改爲「天閱」，蔡興宗正義作「天闚」，是欲以虛對虛也。文翔鳳云：「伊陽之北山，如雲臥然。」將「雲臥」與「天闕」俱作地名解，是又欲以實對實也。其說俱不穩。朱注則曰：「古體詩何必拘拘偶對。」似屬超解矣。然此詩中四，卻非散體。按「天闕」字出韋述《東都記》，其爲地名無疑。若「雲臥」，正形容宿處之高迥，定屬虛用。而「雲」自與「天」對，「臥」自與「闕」對，正以不執死法爲文家妙用。彼聚訟者，皆方隅之見耳。
=楊====================================================
楊倫《杜詩鏡銓》1.1,PDF1.71,早稻田2.2

【異文、夾注】
〖陰壑生虛籟〗陰壑生虛[一作靈。]籟
〖天闕象緯逼〗天闚[一作闕。]象緯逼
〖欲覺聞晨鐘〗欲覺[古效切。]聞晨鐘

【旁注】
已從招提遊更宿招提境[題是遊詩只寫宿]

【注釋】
〖1〗龍門卽伊闕。《元和郡縣志》：伊闕山在河南府伊闕縣北，非《禹貢》之龍門。
〖招提〗《僧輝記》：招提者，梵言拓鬬提奢，唐言四方僧物，傳筆者訛拓爲招，去鬬奢字。卽今十方住持是也。《唐會要》：官賜額爲寺，私造者爲招提蘭若。
〖虛籟〗謂風也。《莊子》有天籟、地籟、人籟。
〖雲臥衣裳冷〗楊愼曰：天闚雲臥乃倒字法，闚天則星辰垂地，臥雲則空翠濕衣，見山寺高寒殊於人境也。《庚溪詩話》引韋述《東都記》：謂天闕卽指龍門，究於對屬未稱。
〖令人發深省〗王嗣奭曰：人在塵溷中終日碌碌，一當靜境，不覺萬慮皆空。結語具有解悟。

【評論】
李子德云：氣體高妙，澹然自足。
=譯====================================================
韓成武、張志民《杜甫詩全譯》1,PDF71

【注釋】
〖1〗此詩當作於玄宗開元二十三年（735），時杜甫25歲，居洛陽。龍門，山名，卽伊闕山，在洛陽南，奉先寺建其上。詩中描繪了夜宿奉先寺的所見所聞，表現了詩人青年時期的敏銳感受能力和對佛教的初步認識。編年杜詩多把此篇作爲第一首。
〖招提〗寺院的別稱。此指奉先寺。
〖虛籟〗天籟，指風聲。
〖天闕〗天門。此指龍門的高險山勢。
〖象緯〗日月五星。

【譯文】
〚3〛有幸遊覽了奉先寺，晚間又住在這裏。
〚4〛陰暗的山谷響起陣陣風聲，月下的樹林閃爍著斑斑清影。
〚5〛龍門高聳，星辰低垂；榻臥雲裏，寒氣透衣。
〚6〛將醒之時聽到佛寺晨鐘敲響，一聲聲叩擊心弦，令人生發深刻的警悟。
=今====================================================
張志烈主編《杜詩全集（今注本）》1.3,PDF69

【注釋】
〖1〗舊杜集多以此詩爲首，但細味詩意，疑非詩人「放蕩齊趙間，裘馬頗清狂」時所作。詩云「欲覺聞晨鐘，令人發深省」，當是閱世較深的警悟之詞，與《龍門》詩意頗近似，故此詩似當作於天寶初年。龍門，卽伊闕，因兩山相對，望之若闕，伊水歷其間北流，故名。龍門爲我國四大石窟之一，在今河南洛陽市南約二十五里處，開鑿於北魏孝文帝太和十八年（494）遷都洛陽前後。奉先寺，據《奉先寺像龕記》載：唐高宗咸亨三年（672）四月，武則天助脂粉錢二萬貫，敕建盧舍那大佛像，上元二年（675）十二月成，調露元年（679）八月，敕於大像南置大奉先寺，二年，高宗書額。（《金石萃編》卷七三）詩中抒寫了詩人自暮歷夜至晨的所見所感，「景趣泠然，不用禪語而得禪理，故妙。」（王嗣奭《杜臆》卷一）特別是結句收挽全篇，意味深長。
〖招提〗本梵語拓鬬提奢，義爲四方，後譯時省作拓提，又誤爲招提。四方之僧稱招提僧，四方僧之住處稱招提僧房。北魏太武帝造伽藍，創招提之名，後遂爲寺院的別稱。這裏是指寺僧。
〖虛籟〗風聲。籟指孔穴裏發出的聲音。
〖清影〗清澈的影子。
〖天闕〗指龍門兩山相對的形勢有若帝王宮門外的雙闕。
〖象緯〗星象經緯。
〖覺〗覺醒。
〖省〗省悟，覺悟。

【大意】
〚3〛詩人隨寺僧遊並宿於寺内。
〚4〛奉先寺風聲月影皆佳致也。
〚5〛龍門山高逼近星辰；夜宿奉先寺，如臥雲中，衣裳皆冷潤。
〚6〛周甸云：「佛境幽，而平旦清明聞鐘警發，含蓄有深意，謂煩惱可除矣。」
=====================================================
《佛光大辞典》
具名拓斗提舍，梵音Caturdeśa，譯曰四方。謂四方之僧爲招提僧，四方僧之施物爲招提僧物，四方僧之住處爲招提僧坊。魏太武造伽藍，以招提名之，招提二字，遂爲寺院之異名。
=榷====================================================
徐仁甫《杜詩注解商榷》9
〚3.1.2〛蔡夢弼箋：「寺謂之招提，或名伽藍，或名道場，其實一也。」可見招提幷非指僧人。招提旣不指人，則「已從招提遊」之「從」字，不應作「隨」或「與」字講，而應作「就」字講。此「從招提遊」亦謂就寺遊耳。
=====================================================
陳永明《讀杜筆記》

【評論】
關於「天闕象緯逼」，這是我的看法：
1. 把「天闕」改爲「天闚」、「天開」，主要根據是對仗的要求。本詩雖不是律詩，但頷聯對仗工整，頸聯若用「天闕」，則是半對不對的。「臥」是動詞（所謂虛），「闕」則是名詞（所謂實，見浦起龍《讀杜心解》）。
2. 仇兆鰲也指出，把「闕」改作「開」，則「聲韻不失」。這是因爲「天開象緯逼」是「平平仄仄仄」，而「雲臥衣裳冷」則是「平仄平平仄」，撇開最後一字（韻腳爲仄聲）不管，「平平仄仄」正好對「平仄平平」。我懷疑主張把「天闕」改爲「天闚」，也許也考慮了聲韻不失的要求。
3. 朱鶴齡的「況此本古體詩，何必拘拘偶對耶？」之說，分明是逃避問題。本詩頸聯雖然半對不對，但頷聯對仗工整，這是事實。
4. 詩是古體詩，這也是事實。
5. 旣是古體詩，卻又像律詩，那麼在聲律上就可以鬆一點。比如說，「陰壑生虛籟」是「平仄平平仄」，如果要嚴格地對，則「月林散清影」的「散」當作平聲，而「清」則當作仄聲。
6. 旣然在聲律上可以鬆一點，爲什麼在對仗方面就不可以鬆一點，半對不對呢？
7. 因此，保留著「天闕」，也不怎麼礙事。
8. 在意義上說，「天闚」、「天開」都有問題。以管闚天，在詩裏那個管是甚麼呢？說開，開的是甚麼呢？是雲嗎？不管是闚還是開，能看見的就不是整個星空，而只是天空的一小塊，那麼雲霧遮星蔽月，我們該怎麼理解「月林散清影」，而「象緯」又怎麼個「逼」法呢？（當然了，我已經聯想到星垂平野闊，月湧大江流了。）
9. 身處山中，雲不一定在天上，也可以在身邊（這才濕得了衣裳），而且也可以時有時無（風正吹著呢）。因此，「雲臥衣裳冷」的雲就不必逼著杜甫去闚天，或者坐等天開。
10. 順帶一提，雖然這是首古體詩，但仇兆鰲還是挺在意聲律的。「令人發深省」的「令」字，他認爲應該讀平聲。假如我們把「令」字讀成仄聲，那麼聲律是「仄平仄平仄」，犯了孤平。但是，我們眞的在意這個嗎？爲了聲律，硬把「令」字讀成平聲，那麼，「已從招提遊」（仄平平平平）呢？是不是該把「提」字讀成仄聲呢？
=====================================================
闕
https://www.easyatm.com.tw/wiki/%E9%97%95
http://hepawang.com/zenmedu/quezmd1229
https://nicecasio.pixnet.net/blog/post/467493845
=====================================================
講1/39，仇1/1，校1/42，虎1/1，全1，新1/1，今1/3，趙1/1，臆1，心1/2，鏡1，銭1/4，洙0104，唐7/2253
