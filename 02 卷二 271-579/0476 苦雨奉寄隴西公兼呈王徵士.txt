0476 苦雨奉寄隴西公兼呈王徵士[隴西公，即漢中王瑀。徵士，琅邪王澈]

今秋乃淫雨，仲月來寒風。
羣木水光下，萬家雲氣中。
所思礙行潦，九里信不通。
悄悄素滻路，迢迢天漢東。
願騰六尺馬，背若孤征鴻。
劃見公子面，超然懽笑同。
奮飛既胡越，局促傷樊籠。
一飯四五起，憑軒心力窮。
嘉蔬沒溷濁，時菊碎榛叢。
鷹隼亦屈猛，烏鳶何所蒙。
式瞻北鄰居，取適南巷翁。
挂席釣川漲，焉知清興終。
=====================================================