0388 送高三十五書記

崆峒小麥熟，且願休王師。
請公問主將，焉用窮荒為？
飢鷹未飽肉，側翅隨人飛。
高生跨鞍馬，有似幽并兒。
脫身簿尉中，始與捶楚辭。
借問今何官，觸熱向武威？
荅云一書記，所媿國士知。
人實不易知，更須慎其儀。
十年出幕府，自可持旌麾。
此行既特達，足以慰所思。
男兒功名遂，亦在老大時。
常恨結驩淺，各在天一涯。
又如參與商，慘慘中腸悲。
驚風吹鴻鵠，不得相追隨。
黃塵翳沙漠，念子何當歸？
邊城有餘力，早寄從軍詩。
=====================================================