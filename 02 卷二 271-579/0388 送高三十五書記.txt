0388 送高三十五書記

崆峒小麥熟，且願休王師。
請公問主將，焉用窮荒爲？
飢鷹未飽肉，側翅隨人飛。
高生跨鞍馬，有似幽并兒。
脫身簿尉中，始與捶楚辭。
借問今何官，觸熱向武威？
荅云一書記，所愧國士知。
人實不易知，更須慎其儀。
十年出幕府，自可持旌麾。
此行既特達，足以慰所思。
男兒功名遂，亦在老大時。
常恨結驩淺，各在天一涯。
又如參與商，慘慘中腸悲。
驚風吹鴻鵠，不得相追隨。
黃塵翳沙漠，念子何當歸？
邊城有餘力，早寄從軍詩。
=====================================================
蕭滌非《杜甫全集校注》
〚9〛媿
=====================================================
《全唐詩》7.2252
〚9〛答云一書記。所愧國士知
〚14〛結歡淺
=====================================================
顧宸《辟疆園杜詩註解》7.32
講1/185，仇1/126，校1/388，虎1/128，全48，新1/86，今1/125，趙1/67，臆27，心1/10，鏡50，銭1/2，洙0102，唐7/2252
