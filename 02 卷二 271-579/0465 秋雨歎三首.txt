﻿0465 秋雨歎三首

雨中百草秋爛死，堦下決明顏色鮮。
著葉滿枝翠羽蓋，開花無數黃金錢。
涼風蕭蕭吹汝急，恐汝後時難獨立。
堂上書生空白頭，臨風三嗅馨香泣。

其二

闌風長雨秋紛紛，四海八荒同一雲。
去馬來牛不復辯，濁涇清渭何當分。
禾頭生耳黍穗黑，農夫田父無消息。
城中斗米換衾裯，相許寧論兩相直。

其三

長安布衣誰比數，反鏁衡門守環堵。
老夫不出長蓬蒿，稚子無憂走風雨。
雨聲颼颼催早寒，胡鴈翅濕高飛難。
秋來未曾見白日，泥污后土何時乾？