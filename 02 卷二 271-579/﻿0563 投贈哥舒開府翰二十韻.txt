0563 投贈哥舒開府翰二十韻

今代騏驎閣，何人第一功。
君王自神武，駕馭必英雄。
開府當朝傑，論兵邁古風。
先鋒百勝在，略地兩隅空。
青海無傳箭，天山早挂弓。
廉頗仍走敵，魏絳已和戎。
每惜河湟弃，新兼節制通。
智謀垂睿想，出入冠諸公。
日月低秦樹，乾坤繞漢宮。
胡人愁逐北，宛馬又從東。
受命邊沙遠，歸來御席同。
軒墀曾寵鶴，畋獵舊非熊。
茅土加名數，山河誓始終。
策行遺戰伐，契合動昭融。
勲業青冥上，交親氣槩中。
未爲珠履客，已見白頭翁。
壯節初題柱，生涯獨轉蓬。
幾年春草歇，今日暮途窮。
軍事留孫楚，行閒識呂蒙。
防身一長劍，將欲倚崆峒。
=====================================================
《全唐詩》7.
〚〛
=====================================================
講1/266，仇1/188，校1/563，虎1/204，全79，新1/133，今1/171，趙1/62，臆26，心3/699，鏡71，銭1/279，洙0904，唐7/2388
