0295 同諸公登慈恩寺塔[時高適、薛據先有此作]

高標跨蒼穹，烈風無時休。
自非曠士懷，登茲翻百憂。
方知象教力，足可追冥搜。
仰穿龍虵窟，始出枝撑幽。
七星在北戶，河漢聲西流。
羲和鞭白日，少昊行清秋。
秦山忽破碎，涇渭不可求。
俯視但一氣，焉能辨皇州。
廻首叫虞舜，蒼梧雲正愁。
惜哉瑤池飲，日晏崑崙丘。
黃鵠去不息，哀鳴何所投。
君看隨陽雁，各有稻粱謀。
=====================================================
講1/148，仇1/103，校1/295，虎1/100，全54，新1/69，今1/88，趙1/114，臆21，心1/9，鏡35，銭1/18，洙0121，唐7/2258
