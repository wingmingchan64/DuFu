0356 陪鄭廣文遊何將軍山林十首

其一

不識南塘路，今知第五橋。
名園依綠水，野竹上青霄。
谷口舊相得，濠梁同見招。
平生爲幽興，未惜馬蹄遙。

其二

百頃風潭上，千章夏木清。
卑枝低結子，接葉暗巢鶯。
鮮鯽銀絲鱠，香芹碧澗羹。
翻疑舵樓底，晚飯越中行。

其三

萬里戎王子，何年別月支。
異花開絕域，滋蔓匝清池。
漢使徒空到，神農竟不知。
露翻兼雨打，開拆漸離披。

其四

旁舍連高竹，疏籬帶晚花。
碾渦深沒馬，藤蔓曲藏蛇。
詞賦工無益，山林迹未賒。
盡拈書籍賣，來問爾東家。

其五

剩水滄江破，殘山碣石開。
綠垂風折筍，紅綻雨肥梅。
銀甲彈箏用，金魚換酒來。
興移無灑掃，隨意坐莓苔。

其六

風磴吹陰雪，雲門吼瀑泉。
酒醒思臥簟，衣冷得裝綿。
野老來看客，河魚不取錢。
祇疑淳朴處，自有一山川。

其七

棘樹寒雲色，茵蔯春藕香。
脆添生菜美，陰益食單涼。
野鶴清晨出，山精白日藏。
石林蟠水府，百里獨蒼蒼。

其八

憶過楊柳渚，走馬定昆池。
醉把青荷葉，狂遺白接䍦。
刺船思郢客，解水乞吳兒。
坐對秦山晚，江湖興頗隨。

其九

牀上書連屋，階前樹拂雲。
將軍不好武，稚子總能文。
醒酒微風入，聽詩靜夜分。
絺衣挂蘿薜，涼月白紛紛。

其十

幽意忽不愜，歸期無柰何。
出門流水住，回首白雲多。
自笑燈前舞，誰憐醉後歌。
祇應與朋好，風雨亦來過。
=粵====================================================
陳永明《杜甫全集粵音注音》

【注音】
陪鄭廣文遊何將軍山林十首
pui4 zeng6 gwong2 man4 jau4 ho4 zoeng1 gwan1 saan1 lam4 sap6 sau2

其一

不識南塘路，今知第五橋。
bat1 sik1 naam4 tong4 lou6, gam1 zi1 dai6 ng5 kiu4
仄仄平平仄，平平仄仄平
-----------------------------------------------------
名園依綠水，野竹上青霄。
ming4 jyun4 ji1 luk6 seoi2, je5 zuk1 soeng5 cing1 siu1
平平平仄仄，仄仄仄平平
-----------------------------------------------------
谷口舊相得，濠梁同見招。
guk1 hau2 gau6 soeng1 dak1, hou4 loeng4 tung4 gin3 ziu1
仄仄仄平仄，平平平仄平（「仄平仄」拗，「平仄平」救）
-----------------------------------------------------
平生爲幽興，未惜馬蹄遙。
ping4 sang1 wai6 jau1 hing3, mei6 sik1 maa5 tai4 jiu4
平平仄平仄，仄仄仄平平（出句特定平仄）

其二

百頃風潭上，千章夏木清。
baak3 king2 fung1 taam4 soeng6, cin1 zoeng1 haa6 muk6 cing1
仄仄平平仄，平平仄仄平
-----------------------------------------------------
卑枝低結子，接葉暗巢鶯。
bei1 zi1 dai1 git3 zi2, zip3 jip6 am3 caau4 ang1
平平平仄仄，仄仄仄平平
-----------------------------------------------------
鮮鯽銀絲鱠，香芹碧澗羹。
sin1 zik1 ngan4 si1 kui2, hoeng1 kan4 bik1 gaan3 gang1
平仄平平仄，平平仄仄平
-----------------------------------------------------
翻疑舵樓底，晚飯越中行。
faan1 ji4 to5 lau4 dai2, maan5 faan6 jyut6 zung1 hang4
平平仄平仄，仄仄仄平平（出句特定平仄）

其三

萬里戎王子，何年別月支。
maan6 lei5 jung4 wong4 zi2, ho4 nin4 bit6 jyut6 zi1
仄仄平平仄，平平仄仄平
-----------------------------------------------------
異花開絕域，滋蔓匝清池。
ji6 faa1 hoi1 zyut6 wik6, zi1 maan6 zaap3 cing1 ci4
仄平平仄仄，平仄仄平平
-----------------------------------------------------
漢使徒空到，神農竟不知。
hon3 si3 tou4 hung1 dou3, san4 nung4 ging2 bat1 zi1
仄仄平平仄，平平仄仄平
-----------------------------------------------------
露翻兼雨打，開拆漸離披。
lou6 faan1 gim1 jyu5 daa2, hoi1 caak3 zim6 lei4 pei1
仄平平仄仄，平仄仄平平

其四

旁舍連高竹，疏籬帶晚花。
pong4 se3 lin4 gou1 zuk1, so1 lei4 daai3 maan5 faa1
平仄平平仄，平平仄仄平
-----------------------------------------------------
碾渦深沒馬，藤蔓曲藏蛇。
zin2 wo1 sam1 mut6 maa5, tang4 maan6 kuk1 cong4 se4
仄平平仄仄，平仄仄平平
-----------------------------------------------------
詞賦工無益，山林迹未賒。
ci4 fu3 gung1 mou4 jik1, saan1 lam4 zik1 mei6 se1
平仄平平仄，平平仄仄平
-----------------------------------------------------
盡拈書籍賣，來問爾東家。
zeon6 nim1 syu1 zik6 maai6, loi4 man6 ji5 dung1 gaa1
仄平平仄仄，平仄仄平平

其五

剩水滄江破，殘山碣石開。
sing6 seoi2 cong1 gong1 po3, caan4 saan1 kit3 sek6 hoi1
仄仄平平仄，平平仄仄平
-----------------------------------------------------
綠垂風折筍，紅綻雨肥梅。
luk6 seoi4 fung1 zit3 seon2, hung4 zaan6 jyu5 fei4 mui4
仄平平仄仄，平仄仄平平
-----------------------------------------------------
銀甲彈箏用，金魚換酒來。
ngan4 gaap3 taan4 zang1 jung6, gam1 jyu4 wun6 zau2 loi4
平仄平平仄，平平仄仄平
-----------------------------------------------------
興移無灑掃，隨意坐莓苔。
hing3 ji4 mou4 saa2 sou3, ceoi4 ji3 zo6 mui4 toi4
仄平平仄仄，平仄仄平平

其六

風磴吹陰雪，雲門吼瀑泉。
fung1 dang3 ceoi1 jam1 syut3, wan4 mun4 hau3 buk6 cyun4
平仄平平仄，平平仄仄平
-----------------------------------------------------
酒醒思臥簟，衣冷得裝綿。
zau2 sing1 si1 ngo6 tim5, ji1 laang5 dak1 zong1 min4
仄平平仄仄，平仄仄平平
-----------------------------------------------------
野老來看客，河魚不取錢。
je5 lou5 loi4 hon1 haak3, ho4 jyu4 bat1 ceoi2 cin4
仄仄平平仄，平平仄仄平
-----------------------------------------------------
祇疑淳朴處，自有一山川。
zi2 ji4 seon4 pok3 cyu3, zi6 jau5 jat1 saan1 cyun1
仄平平仄仄，仄仄仄平平

其七

棘樹寒雲色，茵蔯春藕香。
gik1 syu6 hon4 wan4 sik1, jan1 can4 ceon1 ngau5 hoeng1
仄仄平平仄，平平平仄平
-----------------------------------------------------
脆添生菜美，陰益食單涼。
ceoi3 tim1 sang1 coi3 mei5, jam1 jik1 sik6 daan1 loeng4
仄平平仄仄，平仄仄平平
-----------------------------------------------------
野鶴清晨出，山精白日藏。
je5 hok6 cing1 san4 ceot1, saan1 zing1 baak6 jat6 cong4
仄仄平平仄，平平仄仄平
-----------------------------------------------------
石林蟠水府，百里獨蒼蒼。
sek6 lam4 pun4 seoi2 fu2, baak3 lei5 duk6 cong1 cong1
仄平平仄仄，仄仄仄平平

其八

憶過楊柳渚，走馬定昆池。
jik1 gwo1 joeng4 lau5 zyu2, zau2 maa5 ding6 kwan1 ci4
仄平平仄仄，仄仄仄平平
-----------------------------------------------------
醉把青荷葉，狂遺白接䍦。
zeoi3 baa2 cing1 ho4 jip6, kong4 wai4 baak6 zip3 lei4
仄仄平平仄，平平仄仄平
-----------------------------------------------------
刺船思郢客，解水乞吳兒。
ci3 syun4 si1 jing5 haak3, gaai2 seoi2 hei3 ng4 ji4
仄平平仄仄，仄仄仄平平
-----------------------------------------------------
坐對秦山晚，江湖興頗隨。
zo6 deoi3 ceon4 saan1 maan5, gong1 wu4 hing3 po2 ceoi4
仄仄平平仄，平平仄仄平

其九

牀上書連屋，階前樹拂雲。
cong4 soeng6 syu1 lin4 uk1, gaai1 cin4 syu6 fat1 wan4
平仄平平仄，平平仄仄平
-----------------------------------------------------
將軍不好武，稚子總能文。
zoeng1 gwan1 bat1 hou3 mou5, zi6 zi2 zung2 nang4 man4
平平仄仄仄，仄仄仄平平
-----------------------------------------------------
醒酒微風入，聽詩靜夜分。
sing2 zau2 mei4 fung1 jap6, ting1 si1 zing6 je6 fan1
仄仄平平仄，平平仄仄平
-----------------------------------------------------
絺衣挂蘿薜，涼月白紛紛。
ci1 ji1 gwaa3 lo4 bai6, loeng4 jyut6 baak6 fan1 fan1
平平仄平仄，平仄仄平平（出句特定平仄）

其十

幽意忽不愜，歸期無柰何。
jau1 ji3 fat1 bat1 hip3, gwai1 kei4 mou4 noi6 ho4
平仄仄仄仄，平平平仄平（拗句）
-----------------------------------------------------
出門流水住，回首白雲多。
ceot1 mun4 lau4 seoi2 zyu6, wui4 sau2 baak6 wan4 do1
仄平平仄仄，平仄仄平平
-----------------------------------------------------
自笑燈前舞，誰憐醉後歌。
zi6 siu3 dang1 cin4 mou5, seoi4 lin4 zeoi3 hau6 go1
仄仄平平仄，平平仄仄平
-----------------------------------------------------
祇應與朋好，風雨亦來過。
zi1 jing1 jyu5 pang4 hou2, fung1 jyu5 jik6 loi4 gwo1
平平仄平仄，平仄仄平平（出句特定平仄）

【韻部】
〚1:5.2.5〛橋：蕭韻
〚1:6.2.5〛霄：蕭韻
〚1:7.2.5〛招：蕭韻
〚1:8.2.5〛遙：蕭韻
〚2:12.2.5〛清：庚韻
〚2:13.2.5〛鶯：庚韻
〚2:14.2.5〛羹：庚韻
〚2:15.2.5〛行：庚韻
〚3:19.2.5〛支：支韻
〚3:20.2.5〛池：支韻
〚3:21.2.5〛知：支韻
〚3:22.2.5〛披：支韻
〚4:26.2.5〛花：麻韻
〚4:27.2.5〛蛇：麻韻
〚4:28.2.5〛賒：麻韻
〚4:29.2.5〛家：麻韻
〚5:33.2.5〛開：灰韻
〚5:34.2.5〛梅：灰韻
〚5:35.2.5〛來：灰韻
〚5:36.2.5〛苔：灰韻
〚6:40.2.5〛泉：先韻
〚6:41.2.5〛綿：先韻
〚6:42.2.5〛錢：先韻
〚6:43.2.5〛川：先韻
〚7:47.2.5〛香：陽韻
〚7:48.2.5〛涼：陽韻
〚7:49.2.5〛藏：陽韻
〚7:50.2.5〛蒼：陽韻
〚8:54.2.5〛池：支韻
〚8:55.2.5〛䍦：支韻
〚8:56.2.5〛兒：支韻
〚8:57.2.5〛隨：支韻
〚9:61.2.5〛雲：文韻
〚9:62.2.5〛文：文韻
〚9:63.2.5〛分：文韻
〚9:64.2.5〛紛：文韻
〚10:68.2.5〛何：歌韻
〚10:69.2.5〛多：歌韻
〚10:70.2.5〛歌：歌韻
〚10:71.2.5〛過：歌韻

【體裁】
〚1:〛五律
〚2:〛五律
〚3:〛五律
〚4:〛五律
〚5:〛五律
〚6:〛五律
〚7:〛五律
〚8:〛五律
〚9:〛五律
〚10:〛五律

【補充說明】
〚4:26.1.1〛「旁舍」與「疏籬」對，「旁」、「疏」俱爲形容詞，「旁」當讀平聲。首聯對仗。
〚5:33〛首聯對仗。滄江（平聲），碣石（入聲），部首對。剩水（船母、書母），類雙聲；殘山（十四寒、十五刪），類疊韻。
〚6:40.2.3〛吼，按詩律讀仄聲。
〚6:41.1.2〛醒，按詩律讀平聲。
〚8:54.1.2〛過，按詩律讀平聲。
〚9:63.1.1〛醒，可平可仄。
〚10:71.1.1〛祇，按詩律讀平聲。
十首詩首聯出句無一押韻。
〚2:13〛卑、枝，四支；接、葉，十六葉。
=蕭====================================================
蕭滌非主編《杜甫全集校注》1.356,djvu533

【異文、夾注】
〖綠水〗緑水
〖爲幽興〗為幽興
〖遙〗遥
〖鶯〗鸎
〖鯽〗鯽[從魚即聲（當作卽聲），統一碼缺]
〖舵〗柂
〖別月支〗别月支
〖絕域〗絶域
〖疏籬〗踈籬
〖沒馬〗没馬
〖藏蛇〗藏虵
〖迹未賒〗跡未賒
〖灑掃〗洒埽
〖綠垂風折筍〗緑垂風折笋
〖換酒〗换酒
〖臥簟〗卧簟
〖祇疑〗秖疑
〖牀上〗床上
〖回首〗廻首
〖祇應〗秖應

【注釋】
〖1〗鄭廣文，卽鄭虔，鄭州滎陽（今屬河南）人。《唐會要·廣文館》：「天寶九載七月十三日置，領國子監進士業者，博士、助教各一人，品秩同太學。以鄭虔爲博士，至今呼鄭虔爲鄭廣文。」何將軍，未詳何人，山林，卽園林、莊園。《漢書·東方朔傳》：「回輿枉路，臨妾山林。」顏師古注引應劭曰：「公主（賓太主）園中有山，謙不敢稱第，故託山林也。」元李好文《長安志圖》卷中載：「塔坡者，以其浮屠故名，在章曲西，何將軍之山林也，今其地出米稻，土人謂之塔坡米。」錢箋引《通志》：「少陵原乃樊川之北原，自司馬村起，至何將軍山林而盡，其高三百尺，在杜城之東，韋曲之西，上有浮圖亦廢，俗呼爲塔坡。」宋張禮《遊城南記》云：「覽韓鄭郊居，至韋曲，扣堯夫門，上逍遙公讀書臺，尋所謂何將軍山林，而不可見。因思唐人之居城南者，往往舊蹟湮沒，無所考求，豈勝遺恨哉！」今西安市長安區東南五里，有地名雙竹村，由此溯樊川東南行，過申家橋，有一地名何家營，相傳卽爲何將軍山林故址。黃鶴曰：「詩當在天寶十二載作，以此詩第四首及後詩第五首，參之，是官未定時遊此。」趙次公曰：「此詩十篇，蓋春末夏初之作，有曰「千章夏木清」，有曰「茵蔯春藕香」，有曰「醉把青荷葉」，有曰「巢鶯」，曰「肥梅」，有言芹言筍也。」
張禮《遊城南記》：「今第五橋在韋曲之西，與沉家橋相近。」「南塘，按許渾詩云：『北嶺枕南塘』（按卽《春日題韋曲野老村舍》），其亦在韋曲之左右乎？」錢箋引《通志》：「韋曲之西有華嚴寺，寺西北有雁鶩陂，陂西北有第五橋。」甫後有《題鄭十八著作丈故居》詩云：「第五橋東流恨水，皇陂岸北結愁亭。」仇注：「橋東、岸北，憶同遊之地，卽《何氏山林》詩所云『今知第五橋』、『天清皇子陂』也。」今西安市郭杜鎭有東、西第五橋村，殆卽其地耶？而汪灝則云：「南塘及橋是一處。」汪瑗曰：「二句參錯成文，本謂昔曰不識南塘路、第五橋，而今始知之也，見初過何氏。今卻翻作兩句。……曾茶山『再從江北路，重到竹西亭』，句法倣此。」
名園，指何氏山林。綠水，卽指樊川。
野竹句，南朝梁王訓《獨不見》詩：「石橋通小澗，竹路上青霄。」
谷口，用鄭子眞事，以比鄭虔。鄭子眞，詳卷一《鄭駙馬宅宴洞中》注〔四〕。濠梁，用莊子事。《莊子·秋水》：「莊子與惠子遊於濠梁之上。」吳見思曰：「園以水勝，故稱濠梁。」董養性曰：「漢鄭子眞隱於谷口，此因廣文，故曰『舊』。莊周、惠子同遊濠梁之上，此因公相陪，故曰『同』。」趙汸曰：「此言何於鄭有舊好，而己乃鄭之友，是以同見招於何，然己之來遊，以素有山林幽意耳，非輕赴武人未交者之招。曲折微婉，善自出脫。」周篆曰：「舊相得，言廣文與將軍素稱相識；同見招，謂將軍招鄭並及己也。」仇注亦謂：「谷口，指鄭；濠梁，指何。」汪瑗曰：「二句見陪鄭廣文遊。」
幽興，猶言深趣。盧元昌曰：「幽興二字，直貫數章。」《杜詩言志》卷一：「今曰『爲幽興』，則非奔競富貴，周旋勢要可知。彼何將軍、鄭廣文，眞乃素心之交，但用以適吾幽興而止。夫爲幽興而不惜馬蹄之遙，則非幽興而馬歸之惜正多，又可知矣。看他輕輕逗出「平生」二字，則是天性之倔強，與學問之所蓄積，倶於此而見，夫豈細故耶？」

【評論】
顧安曰：南塘路向來不識，第五橋今日方知，橋邊有園，園中有竹，此四句是耳聽得，不是眼中看見。五、六說陪遊之故，結句說自己之興，恰倶是將出門時一段說話，遂爲後九首張本。（《丙子消夏錄》卷三）
王嗣奭曰：其一：爲遊記之發端。先紀所經之途，次及將到之景，次及同遊之人與見招之主。露出「幽興」二字，爲十首之綱。「幽興」者，冥搜之別名，同行而獨見，同見而獨領者是也。悟得二字之解，則全部杜詩已得其要矣。（《杜臆》卷一）
仇兆鰲曰：首章領起，乃未至而遙望之詞。上四，何氏山林。下四，陪鄭同遊。自塘至橋，橋畔有園，園中有竹，層次如畫。《《杜詩詳注》卷二）
査愼行曰：恰是外邊一路寫來。十首首尾相應，中間鋪敍，總以山林幽興爲主。（《杜詩集說》卷二引）
《杜詩言志》卷一：少陵近體之妙，一首有一首章法，十首卽有十首章法。如此詩起處，從未入園之先說起，末後從旣出園之後說結，此其首末起結，夫人而知之者也。又十首句句皆是初遊，與後重過五首相對，句句是重過，絕不可移動，亦夫人而知之者也。至若於未入園之先說起，而能令名園之妙，早已杳然飄渺於風塵之外，而又親於自己心中、眼中體會，情中之景、景中之情兼到，則莫如此起句十字之妙矣。
百頃，言水之深廣也。潭，黃希謂卽廣濟潭。疑非。章，大樹曰章。《史記·貸殖列傳》：「山居千章之材。」司馬貞《索隱》引如淳曰：「謂章，大材也。」《漢書·百官公卿表上》：「將作大匠，屬官有石庫、東園主章、左右前後中校七令丞，又主章長丞。」顏師古注引如淳曰：「章謂大材也。舊將作大匠主材吏名章曹掾。」仇注：「風潭覆以夏木，見其蕭森可愛。」汪瑗曰：「此十字句，本謂百頃風潭之上，而有千章夏木之清耳。紀地，紀物，有景、有時，眼界可想。」
卑枝，樹枝低垂也。曹丕《芙蓉池作》詩：「卑枝拂羽蓋，修條摩蒼天。」仇注：「方氏疑『卑』、『低』二字犯重，然古人亦所不避。太白詩云『玉窗青青下落花』，『下』、『落』兩字不免犯重，但『下』就窗前言，『落』就花片言，亦自有別。」接葉，葉葉相接。汪瑗曰：「趙（汸）云：『低、暗二字是眼。』不知卑、接二字亦是眼。低、暗二字，正從卑、接二字生來。」邵寶曰：「枝與葉承夏木言，皆風潭上之景。」
鱠，通「膾」，細切之魚肉也。銀絲，指鮮鱠色白而細長也，故以銀絲爲喩。香芹，宋人林洪曰：「芹，楚葵也，又名水英，有二種：荻芹取根，赤芹取葉與莖，倶可食。二月三月作英時，采之入湯，取出，以苦酒硏芥子，入鹽與茴香漬之，可作葅。惟瀹而羹之者，旣清而馨，猶碧澗然。故杜甫有「香芹碧澗羹」之句。」（《山家清供》，見《說郛》卷二十二）碧澗，或謂地名，或謂芹草所生之澗。碧澗對銀絲，當以林說爲近是。仇注：「食有芹、鯽，乃初到而留飲。」邵傅曰：「庖饌之美，皆風潭上宴會之物。」邵寶曰：「鮮鯽、香芹，皆越中所有之味，乃長安所艱得者。」故下翻疑越中行也。
舵，通「柁」、「舵」，卽船舵，船尾用以控制行船方向的裝置。樓，有疊層的遊船。仇注：「南方大船，尾有舵樓。」趙汸曰：「此言其庖饌之風味，有似越中舟行晚飯時，而以『翻疑』二字斡開，含不盡意，乃倒挑法也。」汪瑗曰：「越，水國也，今在百頃潭上，因羹鱠而思越，猶前聞吳詠而思吳也。」甫早年曾漫遊吳越，念念不忘，今何將軍山林之景似之，故云。仇注：「末云晚飯，蓋至暮而留宿矣。」

【評論】
仇兆鰲曰：二章，誌林中景物之勝。首二爲綱，三、四承夏木，五、六承風潭，末乃觸景，而念昔遊。（《杜詩詳注》卷二）
《杜詩言志》卷一：園之妙旣在於水與樹，卽不得不重爲寫照。看他第二首，便急合寫二者之奇：一句是水，二句是樹，三、四是樹，五、六是水。水得樹而蓊鬱陰森，樹得水而空明掩映。然後結之曰：水樹之交相得也如此，豈獨移我情者，杳焉忽焉，已置我於吳越間矣。
戎王子，異花名。黃鶴曰：「今於王子之上加以「戎」字，以言其自戎中來，正猶戎菽、戎葵也。」或謂卽《本草》所載獨活者，恐非。朱注：「《本草》：日華子云：獨活，一名戎王使者。戎王子，當是其類。」《本草綱目·草二·獨活》云：亦名「羌活、羌青、獨搖草、護羌使者、胡王使者、長生草」。並引陶弘景曰：「一莖直上，不爲風搖，故曰獨活。」又引《別錄》曰「此草得風不搖，無風自動，故名獨搖草」。今按：獨活，一名戎王使者，非戎王子也明矣，此其一；獨活《本草》記之甚詳，而詩云「神農竟不知」，是不見於《本草》，此其二；獨活非蔓生，一莖直上，而詩云「滋蔓匝清池」，此其三；獨活秋月謂小白花，而詩寫於春夏之交，已明言「異花開絕域」、「開拆漸離披」，此其四。故戎王子非獨活明矣。許顗《彥周詩話》「戎王子」作「明玉子」，並云：「不知此詩指何物。」汪瑗曰：「何氏園林花木多矣，獨賦此者，以其花非中國所有，故特記之，別無他意。趙（汸）以爲爲安祿山而發，太迂遠矣。」所論極是。月支，卽月氏，古西域國名。
異花，趙汸曰：「謂之異者，以此花本絕域所生，而中國今有之也。」絕域，極遠之地。此指月支。
匝，環繞也。王嗣奭曰：「謂如此異花，本開絕域，而蔓匝清池，是漢使、神農所不及見者，而今忽有之，非幽興中所亟賞者乎？」史炳曰：「鄭廣文嘗撰《胡本草》七卷，杜公《八哀》所云「藥纂西極名」者也。當日同遊，見此未知采入否？」按：史氏此證極精切。鄭虔旣著《胡本草》，當日同遊，見此絕域異花，對其來歷或有所稱述，故杜特爲詩記之。
漢使，指漢朝出使西域的張騫等人。《史記·大宛列傳》：「俗嗜酒，馬嗜苜蓿。漢使取其實來，於是天子始種苜蓿、蒲陶肥饒地。」神農，傳說古帝名。《淮南子·修務訓》：「神農乃始教民播種五穀」，「嘗百草之滋味」。傳《神農本草》爲其所作。汪瑗曰：「言張騫出使，雖到西域，得石榴；神農聖人，雖著《本章》，皆不知有此花，見其異也。」仇注：「張騫不攜此種，故曰『空到』；《本草》弗載其名，故曰『不知』。」楊注引蔣弱六曰：「五，六謂見遺於無意搜羅之人不足怪，遺於搜羅已盡之人爲可恨耳。」
拆，裂開也。《楚辭·九辯》：「奄離披此梧楸。」離披，散亂貌。王嗣奭曰：「露翻而開拆，雨打而離披，須分看。」楊注：「後半卽異花見無知己意，並寓零落之感。」

【評論】
顧安曰：風潭中偏有此物，馬上無事，與廣文間說其來歷，遂成此詩。文氣似與上下文絕不相蒙，而法脈有天然之妙。文章中惟太史公有此奇橫，不謂於詩中見之。
又曰：此詩說本首論：一句說來處，一句說此間；三、四又一句說來處，一句說此間；五、六二句又說來處，結二句又說此間，是連接，實不連接，是間斷，實不間斷，筆法奇妙，千古無兩。少陵諸作，太抵皆然，而於詠物尤多，如《銅甁》等作是也。（《丙子消夏錄》卷三）
《杜詩言志》卷一：此第三首，本是做遊山林詩，忽然別出一奇。因池邊瞥見絕域異花，爲雨露所離披，卽觸著古今來多少懷オ抱德之士，流落不偶以沒世者，不禁爲之歎惜。因且把山林擱下，出力爲他寫照一回。言此戎王子來於萬里之外，以絕域之花，而滋蔓於清池之上。博覽如張騫，甄別如炎帝，皆未之知。而徒然開拆，倏爾離披，正如オ士鍾間氣而生，千千百年間而始一出，於億萬人中而或一見。乃竟輶軒之采訪不及，明廷之選舉無聞，自少而壯，自壯而老，浮沉沒世，可勝歎哉！吾不知少陵之意，將以自喩耶？抑以之移贈古合之有オ不遇者，使之同聲一哭耶？此之謂有心人觸處呈露，非如彼胸中無物者之一往茫昧無靈也。
楊倫曰：十首全寫山林，便覺呆板，忽詠一物，忽憶舊遊，自是連章錯落法。（《杜詩鏡銓》卷二）
莊詠曰：三章記林間花卉之盛。前章言木，初到一望而可見者；此章言花，則遊於園中而後見者。倶見層次井然。（《杜律淺說》上卷）
李黼平曰：「萬里戎王子」一首，前輩言十首中應此一首章法最佳。愚謂就一首論亦是詠異花絕唱。少陵於鷹馬諸篇，多爲英雄寫照；古柏、高柟諸篇，多爲名臣寫照。此花來自絕域，以漢使之賢，神農之聖，而不免離披。按其意乃爲遠方奇士旅寓咸京者寫一替身，讀之便如漢秺侯以休屠王子沒官輸黃門養馬時也，豈非奇作？（《讀杜韓筆記》卷上）
范大士曰：卽一物而詠歎之，間冷蕭灑，極有興致。如《七歌》第二便說長鑱，其妙一也。（《歷代詩發》卷十六）

【備考】
仇兆鰲曰：初疑第五句「空」字上不應用「徒」字，後見《許彥周詩話》作「顏使慚空到」，但「慚」字又下得太實。楊升菴云：古人用字，有不嫌重者，《左傳》：十年尙猶有餘臭，「猶」卽「尙」也。《書經》：如遑暇食。「遑」卽「暇」也。據此，則「徒」、「空」不妨連用矣。若實字便不當疊用，太白《懷張子房》詩「我來圯橋上」，卻是言橋橋，可乎？（《杜詩詳注》卷二）
關於「戎王子」之異解
蔡夢弼曰：趙子櫟曰：戎王子，說者以爲月支花名，或曰：《本草》：日華子云：獨活，一名胡王使者，當是此類，未詳。（《杜工部草堂詩箋》卷三）
胡夏客曰：外國王子入居內地，海有其土異花，何將章得其種也。此說「戎王子」是借人稱花。（《杜詩詳注》卷二引）
王嗣奭曰：花名戎王子，必初從外國來，人競珍之，故有是名。（《杜臆》卷一）
黎士弘曰：杜工部《遊何將軍山林》詩云：「萬里戎王子，何年別月支。」月支，卽今甘肅地。《兩鎭志》載，並無所謂戎王子者，而土人亦不曉其名。杜注云：戎王子卽獨活。然獨活亦此地不產。或云《本草》日華子：卽獨活，一名戎王使者。然杜詩云「神農竟不知」，而今謂《本草》云云，豈不當面蛇足，古人詩文有不必穿鑿求鮮者，類是。（《仁恕堂筆記》）
史炳曰：注家不能指戎王子爲何草，《許彥周詩話》亦然。或說《本草》日華子云：獨活，一名戎王使者。戎王子當是其類。炳案：日華子書今不傳，以諸家《本草》考之，則獨活與羌活同類，而獨活亦名羌活，又一名護羌使者、胡王使者，非戎王子也。且據稱雍州、隴蜀多有之，何必月支萬里？而按之《本草圖》，二活倶非蔓生，何云「滋蔓」耶？又案：鄭廣文嘗撰《胡本草》七卷，杜公《八哀》所云「藥纂西極名」者也。當日同遊，見此，未知采入否？（《杜詩瑣證》卷上）
旁舍，山林之旁屋也。疏籬，卽指旁舍之籬。晚花，籬邊遲開之花。
碾渦，楊注：「碾磑間水渦漩也。」謂水碾、水碓被水激輪轉，其下旋轉成渦，深可沒馬。仇注謂：「碾轍底陷處，水漩成渦。」非。汪瑗曰：「沒馬、藏蛇，形容其深曲耳。見旁舍極其幽僻。」陳式曰：「謂碾渦之深，可以沒馬。藤蔓曲藏蛇，謂藤蔓之曲，有似藏蛇，其竟泥是有馬有蛇。」
賒，遠也，深也。趙次公曰：「時公方爲布衣，故曰「詞賦工無益」。又言我之縱迹亦不遠在山林也。」黃希曰：「公以奏賦，止令集賢，委學官試文章，再降恩澤，又止送隷有司，參列選序，故云詞賦雖工而無益。旅次之久，安得不捻書籍賣以爲山林之資？」汪瑗曰：「盡捻書籍賣者爲此，亦是怨調。」
拈，指取物也。一作「捻」。問，向也。爾，卽東家，指何將軍。《三國志·魏書·邴原傳》注引《原別傳》：「欲遠遊學，詣安丘孫崧。崧辭曰：『君鄕里鄭君（玄）……學覽古今，博聞彊識，鉤深致遠，誠學者之師模也。君乃舍之，躡屣千里，所謂以鄭爲東家丘者也。』」顏之推《顏氏家訓·慕賢》：「魯人謂孔子爲東家丘。」李白《送薛九被讒去魯》詩：「宋人不辨玉，魯賤東家丘。」蘇軾《代書答梁先》詩：「魯人豈獨不知丘。」施注引《孔子家語》：「魯人不識孔子聖人，乃曰：『彼東家丘者，吾知之矣。』」施鴻保解「東家」爲何之鄰舍，云：「若指何氏，於爾字意不合，且云爾東家，亦復。」「疑何園之旁，則有他氏之園，高竹相連，惟隔一籬。」「東家雖借用現成字，亦必其園正在何園之東。」「東坡《豆粥》詩「我老此身無著處，賣書來問東家住」四句，正用此詩，亦作鄰家說也。」按：施說非。東坡《豆粥》詩用劉秀、石崇事，正如杜詩以東家比何將軍，而以西家愚夫自喩，欲ト以爲鄰也。鄰非何之鄰，乃以何爲鄰也。董養性曰：「東家，言欲傍之爲主也。蓋公極羨山林之美，至欲賣書而來相倚其身可知也。」王嗣奭曰：「時方獻賦不售，正當窮愁，忽興感愴，謂詞賦雖工何益，書籍亦爲棄物，當拈而賣之，問爾東家，託此以終吾身而已。賣書典宅，正見其窮，此憤激之詞，非實語也。」胡震亨曰：「窮相極矣，越見雅趣。」

【評論】
范濂曰：前四句狀山林幽絕之勝，後四句極羨慕何林之心。（《杜律選注》卷三）
仇兆鰲曰：四章，羨林傍幽僻之致。上四爲景，下四敍情，上四以整鍊爲工，下四以蕭疏見致，倶有章法。（《杜詩詳注》卷二）
莊詠曰：前只言花之異者，不及其他。此章則曰「旁舍」，曰「疏籬」，曰「碾渦」、「藤蔓」，而並及竹與花，則從山林中層層細寫，章法倶有淺深次第。（《杜律海說》上卷）
石閭居士曰：以上四首，由初到而留飲，由留飲而散步，由散步而止宿，是爲一日之作。（《藏雲山房杜律詳解》五律卷一）
滄江，泛指江水。
蔡夢弼曰：「殘山，謂假山也。」
碣石，山名，此泛指山。汪瑗曰：「謂鑿池蓄水，乃滄江之剩水耳。累石爲山，乃碣石之殘山耳。剩、殘，猶餘也。本言園中山水之小，而借滄江、碣石以形容之，翻爲壯麗。」吳見思曰：「開池引水，剩水也，而分滄江之流，故曰『滄江破』。伐石疊島，殘山也，而寫碣石之狀，故曰『碣石開』。」
顧宸曰：「風折筍而綠垂，雨肥梅而紅綻，此倒裝句法。」汪瑗曰：「亦可讀作『筍折風垂綠，梅肥雨綻紅』，『梅肥紅綻雨，筍折綠垂風』亦可。」汪灝曰：「綠垂垂而動者，風吹折之筍；紅殷殷而綻者，雨所肥之梅。」浦注：「時已初夏，『紅綻』當指梅實。實初綻時，多有帶紅色者。」
銀甲，銀製之假指甲，用以彈箏、琵琶等絃樂器，亦稱撥。李商隱《無題》所謂「十二學彈箏，銀甲不曾卸」也。《南史·羊侃傳》：「姬妾列侍，窮極奢靡。有謂箏人陸太喜著鹿角爪，長七寸。」鹿角爪，亦銀甲之類。箏，古樂器名。
金魚，唐代三品以上官員之珮飾，刻鯉魚形，故謂之金魚。唐初佩魚，武后天授元年改爲佩龜，中宗時復爲魚。詳見《舊唐書·典服志》、《新唐書·車服志》。楊愼曰：「佩魚，始於唐永徽二年，以鯉爲李也；武后天授元年改佩龜，以玄武爲龜也。」金魚換酒，亦晉阮孚金貂換酒、唐賀知章金龜換酒之類，皆狀嗜酒豪興也。
張溍曰：「興移，謂興因景移，不暇掃除卽坐也。」顧宸曰：「末聯總結通首，登山玩水，烹筍摘梅，聽箏酌酒，隨其興之所至，無地不可坐，無景不可戀，雖莓苔亦不暇灑掃也。」汪瑗曰：「見賓主相忘之樂。」

【評論】
汪瑗曰：此詩舊只以結爲足五、六之意，不知其結一篇之意也。無灑掃、坐莓苔，正應前山水字。首言山水之勝，次言菜果之美，次言彈箏換酒，蓋謂摘梅烹筍、酌酒聽箏，而隨意興之所至，周旋於山水之間也，其樂可知矣。前三聯雖若散漫，而卒以結聯總括之。少陵往往有此格，讀者不可不知。（《杜律五言◯補注》卷一）
黃生曰：起寫大景，接爲小景，轉寫宴樂之事，結爲移尊之興，全首不露針線，但以字眼密縫，字字用意，精麗無比，此早年致工之作。昔人謂（何將將山林十首》家法自《義陽公主園池》出（按指出自其祖父杜審言《和韋承慶過義陽公主山池五首》之家傳章法），誠然。然此詩結語之風趣，較乃祖「猶言宴樂少，別向後池塘」，固有青冰之譽矣。（《杜詩說》卷四）
仇兆鰲曰：五章，見山林景物，而喜逢豪飲，在四句分截。言此間穿池壘石，特大地中剩水殘山耳，其勢之雄闊，足以破滄江而開碣石，烹筍摘梅，園中佳品。彈箏換酒，將軍豪興。故復移席苔前，以享其用意之殷勤。（《杜詩詳注》卷二）

【備考】
范溫曰：世俗喜綺麗，知文者能輕之；後生好風花，老大卽厭之。然文章論當理與不當理耳。苟當於理，則綺麗風花，同入於妙；苟不當理，則一切皆爲長語。……老杜云：「綠垂風折筍，紅綻雨肥梅。」「岸花飛送客，檣燕語留人。」亦極綺麗，其模寫景物，意自親切，所以妙絕古今。（《苕溪漁隱叢話》前集卷十引《詩眼》）
仇兆鰲曰：後人霑丐杜詩，皆成佳句。杜有「春色醉仙桃」句，陳簡齋云：「暖日熏楊柳，濃陰醉海葉。」杜有「紅綻雨肥梅」句，范石湖云：「梅肥朝雨細，茶老暮煙寒。」各見脫化之妙。（《杜詩詳注》卷二）
關於「剩水」二句之異解
劉辰翁曰：剩水謂引江作池，殘山謂破山作洞。（《集千家注批點杜工部詩集》卷二)
董養性曰：剩水，言引水爲池，如破滄江也；殘山，言鑿山爲圃，如開碣石也。（《杜工部詩選注》卷二）
李因篤曰：剩水猶破滄江，殘山足開碣石，極言其大也。（《杜詩集評》卷七引）
黃生曰：破，猶決也；開，猶鑿也。言水似滄江決剩之水，山如碣石鑿殘之山，本形容山水之大，卻故用殘字、剩字，反挑其意。（《杜詩說》卷四）
紀昀曰：統觀十首，園蓋依山麓而傍水港，故有殘、剩之句。剩水尙如滄江之破，殘山尙如碣石之開，極言山高而水深也。破字，開字皆分得一半之意。（李慶甲編《瀛奎律髓彙評》卷十一引）
石閭居士曰：此詩對起，剩水殘山，非指穿池之水，累石之山，乃指一丘一壑之山水，看後面瀑泉、石林等句可知。謂此中勝槪，且勿論其全水全山，卽此目前一丘一壑之剩水殘山而言之，但見其浩汗之流亦若滄江破去崇嶐之狀，還同碣石開來山水之盛爲何如乎？（《藏雲山房杜律詳解》五律卷一）
施鴻保曰：言水似破滄海之所剩，山似開碣石之所殘，破猶割破之破，殘猶餘，亦剩也。（《讀杜詩說》卷二）
關於「銀甲」之異解
朝鮮李植曰：此銀甲乃將軍用以破矢者，今用爲箏指甲。金魚乃將軍朝服而用，今用之沽酒，此皆偃武就閑之實事，與「綠沉」、「金鎖」之句同致，若謂銀甲只是箏人恆用指甲，則何等死句耶？（《纂注杜詩澤風堂批解》卷二）
磴，石橋也。舊解云石道，不確。晉孫焯《遊天台山賦》：「跨穹隆之懸磴，臨萬丈之絕冥。」卽指橋言。
雲門，猶言閘門。《文選·左思蜀都賦》：「指渠口以爲雲門。」張銑注：「言水自渠而灌田，故指渠口爲雲門，猶雲來則雨至也。」仇注：「風磴.而吹陰雪者，乃雲門之吼瀑泉也，以下句解上句。蓋夏本無雪，飛瀑遙濺，乍疑是雪耳。」浦注：「此解得旨。」
簟，竹席也。汪瑗曰：「上句起下句，言酒方醒正思臥簟取涼，及入風磴雲門之間，反覺衣冷而欲裝綿，遊當夏月而言此。」仇注：「酒醒方思臥簟，而衣冷反欲裝綿，言夏日陰森也。」周篆曰：「蓋飛瀑之濺有如吹雪，故清可醒酒，寒更逼人。」李長祥曰：「『酒醒思臥簟』，『醒酒微風入』，『渇酒愛江清』，將飲酒人臓腑說透。」
野老，指附近鄕民。客，甫自謂。仇注：「野老看客，饋以河魚，卽此見風土淳樸，與他處不同。」楊注引蔣弱六曰：「言何不禁人遊，不禁人取，卽所謂淳樸也。」兩說倶通，前說較勝。
淳朴，淳厚朴實。趙汸曰：「此言其土俗淳朴，亦他處所未見。」朝鮮李植曰：「此與『翻疑柁樓底』同。疑越中，疑淳樸，便是園林在郊圻，非遠僻之意也。」洪仲曰：「只疑此處另有一山川，是用（桃）花源暗比耳，謂之暗用事。」

【評論】
莊詠曰：六章狀山林高寒，而美其淳朴。上章正敍燕會豪興，此章曰「酒醒思臥」，則飲後也，倶見次第。（《杜律淺說》上卷）
石閭居士曰：此詩與下第七首，從第五首山水對舉中分脈。此首乃是詠水，卻發源於山；下首是詠山，又歸根於水，有呼有應，有分有合，有順有逆，極變化之致，無重複之嫌，識得此法，方可作連章之詩。（《藏雲山房杜律詳解》五律卷一）
棘，叢生小棗樹，卽酸棗樹。仇注：「棘爲小棗，棘下鋪單，頗無佳致，當是栜樹。」二蔡本正云：「一作『栜』。」《爾雅·釋木》：「桋，赤栜；白者，栜。」郭璞注：「赤栜樹葉細而岐銳，皮理錯戾，好叢生山中。」「白栜葉員而岐，爲大木。」按此當是白栜。紀容舒曰：「寒字，但狀其陰沉之色，不必過泥。」茵蔯，草本植物，經冬不死，因舊而生，故名。李時珍曰：「茵陳，昔人多蒔爲蔬。」（《本草綱目·草四·茵陳蒿》）董養性曰：「言棘樹如寒雲之色，茵蔯如春藕之香。
生菜，白苣之別稱。李時珍曰：「白苣、苦苣、萵苣，倶不可煮烹，皆宜生挼去汁，鹽醋拌食，通可曰生菜。而白苣稍美，故獨得專稱也。」（《本草綱目·菜二·白苣》）《廣羣芳譜·蔬譜三》亦云：「生菜，一名白苣，一名石苣。」「諺云：『生菜不離園。』宜生食，又生挼，鹽醋拌食，故名生菜。」脆，謂生菜之脆。添，謂生菜得茵蔯而愈味美可口也。食單，周篆曰：「蓋展布以代几案者。」黃生曰：「似今之坐氈，可以席地而食也。」益，增也。趙次公曰：「言鋪食單於棘樹之下，陰益其涼也。謂之益，則山中已涼而又涼也。」
山精，傳說之山中怪獸。《玄中記》：「山精，如人，一足，長三四尺，食山蟹，夜出晝藏，人不能見。」（《太平御覽》卷八八六引）庾信《侍從徐國公殿下軍行》詩：「山精鏤寶刀。」又《奉和趙王遊仙》：「山精逢照鏡。」董養性曰：「野鶴、山精，極其幽怪之意。」汪瑗曰：「好鳥出，妖怪藏，見風日之美。」仇注：「野鶴晨出，言其超曠；山精晝藏，言其深邃。」
石林，言叢石如林。蟠，周匝也。水府，府者聚也，水所聚則可名水府。汪瑗謂卽指百頃風潭。蒼蒼、深青色。仇注：「百里之內，獨見蒼蒼，甚言石林之高聳，非謂何林有百里也。」

【評論】
王嗣奭曰：蓋冥搜之人，觸目成趣，粗亦成精，近不遺遠，隨意命筆，變化生動，而人不知賞也。（《杜臆》卷一）
莊詠曰：七章記山林物產，而言其景幽。末二句總贊一筆，又一小結束。前章結逸致，此章結雄放。言「清晨」、「白日」，點清中三章眼目也。下二章言「晚」言「夜」，又是次第聯絡處。（《杜律淺說》上卷）
石閭居士曰：前謂詠水，卻出於山；此詩詠山，又歸於水，蓋山水本不相離，總是分應第五首山水對舉之義。用意至此，不惟山林之景物搜索無遺，並山水之原委性情都盡，不必再多著筆。（《藏雲山房杜律詳解》五律卷一）

【備考】
關於首四句之異解
王嗣奭曰：棘本惡木，人所共棄，而興幽者偏爲著眼。此木不栽自生，不培自茂，而最多陰，寒雲狀其陰也。陰則土潤，茵蔯生之，嫩而且脆，春藕狀其脆也。脆故與生菜同食而添其美；陰故展食單於下而益其涼，此近景也。（《杜臆》卷一）
朱鶴齡曰：《說文》：棘，小棗叢生。《埤雅》：大者棗，小者棘。按：獨生而高者爲棗，列生而低者爲棘，觀字形可辨。然此云寒雲色，似是高大之木。（《杜工部詩集輯注》卷二）
洪仲曰：生菜不知何菜。黃生云：韭也。昔人作文，有句云：「德邁九皇。」其徒嘲之曰：「未知何時得賣生菜？」以「九皇」與「韭黃」音近也。如此，則公《立春》詩：「春日春盤細生菜」，亦指韭。（《苦竹軒杜詩評律》卷一）
仇兆鰲曰：茵陳之脆，得生菜而加美；栜樹之陰，展食單而倍涼。又曰：趙氏以單爲鋪地之單，乃布單也。邵氏以單爲盛器之簞，乃竹筐也。謂方曰笥，圓曰簞。朱氏從前說，鄭望《膳夫錄》：韋僕射巨源，有燒尾宴食單。（《杜詩詳注》卷二）
浦起龍曰：解者紛紛於棘與栜之辯，知其於此詩結構未曉也。此詠石林曉景，而帶紀晨膳之事耳。蓋樹非平地之樹，卽石林之蟠於水府者也。曰「石林」，則必有危峯峭壁，高據水涯，羣樹叢生其上，雖小木亦有寒雲之色，遠覆之陰矣。須知此與「茵蔯」，語對而意不對。主意在石林之樹，茵蔯特其膳品也。故三、四倒轉作承，歸重在陰之益涼。而「鶴出」、「精藏」，亦倶爲寒林生色。結曰「百里蒼蒼」，其高可知。一片看，乃得解。（《讀杜心解》卷三之一）
施鴻保曰：趙說近是，惟非鋪地者。《戎幕間談》：顏魯公詣范氏尼問命，尼指座上紫絲布食單曰：公他曰衫色如此。則明在座上矣。或如今之桌套也。（《讀杜詩說》卷二）

【注釋】
張禮《遊城南記》：「定昆池在韋曲之北，楊柳渚今不可考。」劉餗《隋唐嘉話》卷下：「昆明池者，漢孝武所穿，有蒲魚利，京師賴之。中宗朝，安樂公主請焉，帝曰：『前代已來，不以與人，不可。』主不悅，因大役人徒，別掘一池，號曰定昆池。」張鷟《朝野僉載》卷三：「（安樂公主）奪百姓莊園，造定昆池四十九里，宜抵南山，擬昆明池。」《長安志》卷十二：「定昆池，在（長安）縣西南十五里。」楊柳渚當去定昆池不遠。仇注：「山林勝遊，留連累日，故柳渚昆池，亦皆經過。」
醉把荷葉，段成式《酉陽雜俎》前集卷七《酒食》：「歷城北有使君林，魏正始中，鄭公愨三伏之際，每率賓僚避暑於此。取大蓮葉疊硯格上，盛酒三升，以簪刺葉，令與柄通，屈莖上輪菌如象鼻，傳吸之，名爲碧桶杯。」仇注：「池有荷葉，醉中把此爲戲。顧（宸）氏以爲飲器之名，非是。」白接䍦，白帽也。䍦，又作「籬」。《世說新語·任誕》：「山季倫（簡）爲荆州，時出酣暢，人爲之歌曰：『山公時一醉，徑造高陽池。日莫（暮）倒載歸，茗艼無所知。復能乘駿馬，倒著白接䍦。』」李白《襄陽曲》其二：「頭上白接䍦，倒著還騎馬。」遺，墜、落也。沉漢曰：「與『吹帽時時落』同一情景。」仇注：「折荷脫巾，醉時狂態。」
刺，撐也。刺船，操舟也。原作「剌」，誤。郢，春秋時楚都。郢客，卽楚人。解水，識水性也。乞，丘旣切，與也，許也。吳兒，卽吳人。吳楚之人善操舟與遊泳，故云。黃生曰：「郢客、吳兒，皆南方善水而售技於京師者。解水，言能爲浮水之戲。」趙次公曰：「南人謂北人爲傖父，北人謂南人爲吳兒。皆常語也。暗使《晉書》：夏仲御（統）能隨水爲戲，操舵正櫓，折旋中流。繼而賈充以鹵薄、妓女繞其船，統若無所聞。充曰：『此吳兒是木人石心也。』又可證其解水之字。」詳參《晉書·夏統傳》。楊注：「郢客善操舟，吳兒善泅水。園本以水勝，顧氏謂此遊有馬無舟，故欲思而求之也。」
秦山，卽終南山。趙次公曰：「言雖在秦地，而其山清幽，有江湖之興也。」江湖之興，猶前所謂幽興也。

【評論】
莊詠曰：八章，因水府而旁記遊迹。上四實景，下四虛摹（按：以上係抄仇注）。蓋園中連日玩賞，前數章觸目生情，卽物寫狀，已極鋪敍之妙。但祇零星錯雜說出，何時了休，如何收拾？故此章忽翻轉作回憶之詞，言遊賞之興，將「遊」字一束，直使前數章敍記景致，逬集腕下，有大海迴瀾之妙。至刺船、解水、走馬而及泛舟，乃推開作托筆。（《杜律淺說》上卷）

【備考】
張淏曰：杜子美詩云：「醉把青荷葉，狂遺白接䍦。」王洙注引《世說》山簡倒著白接䍦事，且云：接䍦，衫也。予按：郭璞《爾雅注》云：白鷺頭、翅、背上皆有長翰毛，今江東人取以爲睫離。又《廣韻》云：接䍦，白帽。而《集韻》又作㒿及𣯤，亦云白帽。李白《答人贈烏紗帽》云：「領得烏紗帽，全勝白接䍦。」則接䍦爲帽明甚。初非衫也，洙誤矣。或者疑白非冠巾之飾，殊不知其時不以爲忌也。如管寧不應州縣辟，嘗著白帽。孟達與諸葛亮白綸帽一。晉哀帝時，以立秋改緗幘爲素。謝萬著白綸巾、鶴氅裘。王敬則手取白紗帽，加高帝首，令卽位。魏武造白帽。隋志云：紗爲之，婚冠送餞服之。又云：巾，白紗爲之。國子生服帽，自天子下至庶人通冠之，以白紗者，名高頂帽。曰巾幘、曰帽帢，大率多以白。唐及五代尙或間見。《唐·車服志》：白紗帽，視朝聽訟，宴見賓客之服也。章懷太子《後漢注》：㡊，今國子學生服焉，以白紗爲之。杜甫詩：「白幘岸江皋。」《能改齋漫錄》：清泰中，甲庫驅使官聶長史善相笏，繋鐵帶，兔褐裘，素紗幞頭.然則以白爲忌，殆起於近世乎？（《雲谷雜記》卷二）
顧宸曰：青荷葉，酒杯也。今燒瓷爲荷葉杯是也。或謂卽摘荷葉爲杯，或謂卽醉把茱萸之意，倶非是。此與「醉客拈鸚鵡」、「佳人指鳳凰」句法相類，言其物而不言其名也。（《辟疆園杜詩注解》五律卷一）
仇兆鰲曰：諸家以上六句爲追敍舊遊，非也。此遊本在夏時，而把荷、解水亦正言夏日事，豈指平時遊歷耶？諸章言鮮鯽香芹，言綠筍紅梅，言生菜食單，言醉把荷葉，知園中留飲非一日矣。此章所憶經過興會，蓋同屬遊園事也。（《杜詩詳注》卷二）

【注釋】
書連屋，言何積書之多。樹拂雲，極言樹木之高。或謂下句卽將軍樹也，用漢馮異事；或引謝玄「譬如芝蘭玉樹，欲使其生於階庭耳」語，均嫌牽強。
汪瑗曰：「旣不好武，好文可知；稚子能文，將軍可知；積書聽詩，則不好武可知。」顧宸曰：「詠將軍山林，說到牀書連屋，稚子能文，靜夜聽詩，則將軍之不好武可知。」
夜分，夜半也。仇注：「靜夜分，夜中分，出更漏也。」顧宸曰：「『醒酒』二句是倒裝句法，微風入可以醒酒，靜夜分猶然聽詩也。」王嗣奭曰：「聽詩，是謂將軍吟詩。前詩言『晚』，此詩言『夜』，其次序如此。」或謂聽稚子吟詩，亦通。
絺衣，細葛布衣也。《禮記·月令》：孟夏之月，「是月也，天子始絺」。鄭玄注：「初服夏服。」
蘿薜，女蘿與薜荔，皆蔓生植物。屈原《九歌·山鬼》：「若有人兮山之阿，被薜荔兮帶女蘿。」
月紛紛，仇注：「言月穿蘿薜，影著絺衣者紛紛零落也。」楊注：「言月色照於衣上，其光零亂也。」趙汸曰：「微風涼月，不作對偶，轉換開闔，意態無窮，此所謂大家數詩也。」

【評論】
莊詠曰：前數章，園林勝槪，贊敍已極。九章則贊何將軍之風雅，而且其間逸之致也。前記景，此記人，恰是後路收拾，見非如將軍雅人，兼好韻事，斷無此園林清幽也。首句屬賦，起「不好武」；次句屬比，起「總能文」。五六乃倒裝句法，末結夜景清幽，宛然見何氏以武人，而安於境之閑曠冷落如此，其亦與開邊生事邀取功名者異矣。（《杜律淺說》上卷）

【備考】
仇兆鰲曰：劉會孟謂將軍好文，亦見世變，《杜臆》謂此治終亂始之機，皆非也。明皇好大喜功，致將帥開邊啟釁，黷武而殃民，公詩「健兒寧鬥死，壯士耻爲儒」，蓋傷之也。何將軍不好武，正與邀功生事者有別，少陵豈肯譏之耶？宋、明之世，以將不知兵而亡，天寶之時，以將好用兵而亂，事勢不同，未可槪論。劉之謬於說詩，往往如此。（《杜詩詳注》卷二）

【注釋】
幽意，猶幽興，王嗣奭曰：「首篇『幽興』，與末篇『幽意』相應。興曰「幽興」，其心得者人不能同其樂；意曰「幽意」，其不愜者人不能解其憂也。」愜，快也。趙次公曰：「幽意所以不愜者，以須有歸期故也。」
顧宸曰：「此言一出何氏之門，雖流水亦若住也，正不忍歸意。出門則流水亦住，回首則白雲更多，人豈有不愛流水與白雲者乎？柰何使我舍山林而去。」此解最確。劉辰翁曰：「水本無住，但出何氏林，便覺境別，如此最是妙意。」董養性曰：「流水何曾有住，但出山林之外，自覺境界不同，雖流水亦若住矣。回首再望山林，但見白雲而已。」陳式曰：「流水無有住時，出門聲不到耳，故曰『出門流水住』。身在山林之中，不見有雲，望山林而始見雲，故曰『回首白雲多』。」皆可參。
汪瑗曰：「首聯之意，於是乎極。曰『自笑』，曰『誰憐』，其心事又非他人所能知者。」顧宸曰：「燈前舞，醉後歌，皆晏飲時自露之態。舉世不能容公之狂，而何將軍日與遊而不覺，此眞有知己之感。自笑、誰憐，亦不忍舍意也。」
朋好，指鄭廣文。謂泛指亦可。汪瑗曰：「朋友泛言，不獨指鄭。言風雨則晴霽可知，則平生幽興之極，何氏山林之勝，好客不倦之情，倶可見矣。」

【評論】
錢謙益曰：八句之內，勢變多端，尺寸之間，移形換步，正所謂「波瀾獨老成」也，杜老不容易放筆如此。（《杜詩詳注》卷二引）
仇兆鰲曰：十章總結，乃出門以後情事。首二惜別之情，三、四別後之景，五、六回憶前事，七、八豫訂重遊。幽意不愜，爲迫於歸期耳，兩句起勢突兀。舞若自笑，歌曰誰憐，無復林中豪興矣，故須再過以慰寂寥。（《杜詩詳注》卷二）
浦起龍曰：十首總結，無筆不應。「幽意」之應「幽興」，「流水」之應「濠梁」，「朋好」之應「廣文」，「來過」之應「不識」，人所知也。其曰「自笑」、「誰憐」，正暗與「詞賦何益」、「山林未賒」相應，名流集而起「舞」「燈前」，陪遊其可樂矣；媢嫉多而悲「歌」「醉後」，暗投能無傷乎？選勝則愁懷解，離羣則舊恨來，人之至情也。獻賦被斥，自是爾時關目，故應不漏。又曰：此詩須看其筆筆動，字字飛。又曰：凡數首宜章法一線，理固然也。但紀遊題又稍異。隨所歷而述爲詩，非如發議寫懷諸作，須通體盤旋也。特於首尾各一兩章，自成布置。（《讀杜心解」卷三之一）
石閭居士曰：此詩首聯是賦歸去，以應首章之來遊；次聯是途中回顧眷戀難捨之景況；三聯是途中預想歸後寂寞之情懷；末聯是思再遊以應首章之幽興。凡山林景物之佳，主賓投合之美，無不包括其中。（《藏雲山房杜律詳解》五律卷一）

總評
范梈曰：第一首是起，第十首是合，中間八首是反覆賦其山林之盛，易而置之便不可。後五詩亦然。前、後《出塞》之類，則無不然矣。有一題而二首，則前者不可置後，蓋起句在前首，而合句在後首故也。惟《秦州雜詩》及《秋興八首》，又《詠懷古迹五首》之類，每詩各指一事，則一首中自備首尾。（《杜詩集說》卷二引）
趙汸曰：凡一題賦數詩者，須首尾布置，有起有結，每章各有主意，無繁複不倫之失，乃是家數。觀此及重遊諸篇可見。（《趙子常杜律選注》卷一）
王嗣奭曰：山林與園亭不同，依山臨水，連村落，包原隰，溷樵漁，王右丞輞川似之，非止一壑一丘之勝而已。此十詩明是一篇遊記，有首有尾。中間或賦景，或寫情，經緯錯綜，曲折變幻，用正出奇，不可方物。有自爲首尾者，有無首無尾者；詩不可無首尾，因有總首尾在也。（《杜臆》卷一）
顧宸曰：一言陪鄭，次言泛舟，三言異花，四言卜鄰，五言隨意，六言淳樸，七言晝宴，八言往事，九言夜飲，十言不欲歸。己之貪勝探幽，何之文雅好客，讀去錯落自見，欲覓一意雷同處不可得，正不必泥其首尾位置也。（《辟疆園杜詩注解》五律卷一）
盧元昌曰：首章曰：「平生爲幽興。」末章曰：「幽意忽不愜。」首尾對照，大抵山林遊宴，非有幽興者不能窮其勝。公遊何將軍山林，發於幽興，先於首章點破，以下九章，都寫幽興。……重過五首，三用幽興，猶蒙此意。（《杜詩闡》卷二）
吳瞻泰曰：《何將軍山林十首》，並《重遊五首》，首尾布置成章，篇各有意，無疊牀架屋之病，可爲多篇程式。然非杜集中之極致也。（《杜詩提要》卷七）
陳秋田曰：十首己盡連章之法，而鍊字鍊句之法亦盡。語語切時景，無一字落空，無一語犯複。世以潦草湊オ，架屋疊牀，徒誇繁富耳。（《杜詩鏡銓》卷二引）
《唐宋詩醇》卷十三：古人紀遊之作，佇興而音，興盡而止，故有餘味，而無長語。此詩多至十首，蓋遊宴旣久，情景迭見，故乃綜括始終，分攄懷抱，絕去羈束，而自成阡陌。若不經營，而自行條理，所謂言之不足故長言之，反復詠歎以寄其情者也。十首中風致蕭疏，氣體深穩，元亮之沖，太沖之逸，康樂之清，明遠之俊，彙而有之，至其章法次序，則大家結構，評者類能言之。
沉德潛曰：十首非杜詩之至者，須玩其章法，分之一章一意，合之十章如一章也。如此則不犯重複，不嫌拖沓矣。近人知此者少。（《杜詩偶評》卷三）
莊詠曰：五章見山林景物，而喜逢豪飲。二章末結「晚飯越中行」，領下二章，言初到小飲，趁晚而遊也。三章、四章，卽初晚遊賞之景，故有「露翻」、「晚花」云云。五章、六、七章則敍次日之遊，故有「清晨」、「白日」云云。次章言鮮鯽香芹，恰是初飲；五、六、七章言換酒，言酒醒，言看客饋魚，言春藕生菜，的是次日縱飲，布置朗如列眉，章法一絲不亂。（《杜律淺說》上卷）

【備考】
邵寶曰：此言何氏山林不忍棄去，方言去而幽意已迷，及其歸也，出門而流水自別，回首而白雲自多。旣歸之後，孤燈寂寞，且舞且歌，無復有同遊之樂，是以欲尋朋友風雨亦願來過，其不忍相舍之意何惓惓哉！（《邵二泉先生分類集注杜詩》卷二十）
王嗣奭曰：作詩易，選詩難，而選杜尤難。昔人選詩而不及杜，未爲無見也。卽如「何氏十首」，須全看則老杜所云「沉鬱頓挫」者始盡其妙。趙子常選七首，所汰者「旁舍」、「棘樹」、「憶過」三首，固常人之見，然頓挫之氣索然矣。又可笑者：收六首入宴遊，而「戎王」一首謂刺祿山而作，別自爲類，此小兒強解事者，安有方遊賞園林而忽及胡奴者耶？至曹能始選六首，汰「棘樹」而收「憶過」，則與何氏山林毫無干涉矣。鍾伯敬止收「風磴」一首，豈餘九首俱不及耶？旣云選，定不能全收，則如《品彙》收始末與「牀上」三首，猶不致相左耳。杜詩難看，故選者多不當人意。（《杜臆》卷一）
盧元昌曰：公自留贈崔、於後，還鄕旆整，故山興濃。貧交之傷，白絲之歎，旣有慨言之。彼何將軍於裘馬困頓時，獨有濠梁見招之舉，夫山林，幽人逸士所栖也，將軍內不在宿衞，外則在邊陲，將軍何以山林？意者非城東種瓜之客，卽灞陵射虎之人，將軍而山林，可以知將軍之世矣。（《杜詩闡》卷二）

【永明按語】
「棗」、「棘」、「栜」等字，都與「朿」相關。朱鶴齡謂「棗」、「棘」「觀字形可辨」，卽豎放、橫放之別。
=全====================================================
《全唐詩》7.2397,PDF7.176,《御製全唐詩》2528

【異文、夾注】
〖1〗陪鄭廣文遊何將軍山林十首[山林在韋曲西塔陂]
〖不識南塘路〗不識南塘[一作唐]路
〖千章夏木清〗千重[一作章]夏木清
〖鮮鯽銀絲鱠〗鮮鯽銀絲膾
〖翻疑舵樓底〗翻疑柁樓底
〖萬里戎王子〗萬里戎王子。[舊注謂月支花名。]*
〖神農竟不知〗神農竟不知。[言此花張騫未經見。本草未經載也。]*
〖開拆漸離披〗開坼日[一作漸]離披
〖藤蔓曲藏蛇〗藤蔓曲藏[一作垂]蛇
〖詞賦工無益〗詞賦工無[一作何]益
〖山林迹未賒〗山林跡未賒
〖盡拈書籍賣〗盡捻[同拈]書籍賣
〖剩水滄江破〗賸水滄江破
〖金魚換酒來〗金魚[一作盤]換酒來
〖風磴吹陰雪〗風磴吹陰[一作梅]雪
〖衣冷得裝綿〗衣冷欲[一作得]裝綿
〖祇疑淳朴處〗只疑淳樸處
〖棘樹寒雲色〗棘[一作梀，音同棘]樹寒雲色
〖茵蔯春藕香〗茵蔯[蒿類。因陳苗而生。故名。]春藕香
〖陰益食單涼〗陰益[一作蓋]食單[一作簟]涼
〖野鶴清晨出〗野鶴清晨出[一作至]
〖山精白日藏〗山精[山精如人。一足。長四尺。夜出晝匿。]白日藏
〖走馬定昆池〗走馬定昆池。[安樂公主鑿定昆池。]*
〖出門流水住〗出門流水注[一作住]
〖回首白雲多〗回首白雲[一作雜花]多
〖祇應與朋好〗祗應與朋好
=名====================================================
《名家注評全唐詩》353,PDF411

【異文、夾注】
〖百頃風潭上〗百頃風潭上。[黃希：潭，當是廣濟潭，在萬年縣。]*
〖翻疑舵樓底〗翻疑柂樓底
〖萬里戎王子〗萬里戎王子。[胡夏客：外國王子入居內地，攜有其土異花，何將軍
得其種也。此說「戎王子」是借人稱花。]*
〖金魚換酒來〗金魚換酒來。[楊愼：高宗初，用佩魚，以鯉爲李也。武後改用龜，龜屬玄武也。杜詩「金魚換酒來」，此時仍用魚矣。李白《贈賀知章》云「金龜換酒處」，蓋係往時舊物耳。]*
〖山精白日藏〗山精[《玄中記》：山精，如人，一足，長三四尺，食山蟹，夜出晝藏，人不能見。]白日藏
〖醉把青荷葉〗醉把青荷葉。[《西陽雜俎》：魏鄭公愨，取大荷葉置硯格上，盛酒三升，以簪刺葉，令與柄通，傳吸之，名碧筒杯。]*
〖狂遺白接䍦〗狂遺白接籬。[《世說新語·任誕》：山季倫爲荆州，時出酣暢，人爲之歌曰：「山公時一醉，徑造高陽池。日暮倒載歸，茗艼無所知。復能乘駿馬，倒著白接籬。」]*
〖將軍不好武〗將軍不好武。[《顏氏家訓》：漢郎顏駟，自稱好武，更無事迹。]*
〖聽詩靜夜分〗聽詩靜夜分。[顧宸：五六乃倒裝，本言風入而酒醒，夜分猶聽詩也。誦詩者，必何氏子弟。]*
〖祇應與朋好〗秖應與朋好
〖風雨亦來過〗風雨亦來過。[盧元昌：公自留贈崔子後，還鄕整旆，故山興濃。貧交之歎，白絲之悲，旣有慨乎言之。何將軍於衰馬困頓時，獨有濠梁見招之舉，得非城東種瓜之客，灞陵射虎之人歟？宜公於遊覽之下，記敍特詳也。]*

【注釋】
〖1〗鄭廣文：卽鄭虔。爲廣文館博士。山林：卽園林、莊園。《長安志圖》：「塔坡者，以其浮屠故名，在韋曲西，何將軍之山林也。今其地出美稻，土人謂之塔坡米。」
〖第五橋〗張禮《遊城南記》：第五橋，在韋曲西，以姓得名。第五，複姓。
〖綠水〗指樊川。
〖谷口〗用鄭子眞事。漢鄭樸，字子眞，谷口人，隱居不仕，名振京師。
〖濠梁〗指逍遙閑適之所。
〖同見招〗謂何招鄭與己來遊。
〖百頃〗言水之深廣。
〖章〗大樹。
〖卑枝〗樹枝低垂。
〖鱠〗通膾，細切之魚肉。
〖香芹〗楚葵，又名水英，可作羹。
〖舵樓〗此作「翻疑柂樓底」。柂，通舵，卽船舵，船尾用以控制行船方向的裝置。樓，有疊層的遊船。
〖戎王子〗異花名。
〖月支〗卽月氏，古西域國名。
〖絕域〗極遠之地。
〖匝〗環繞。
〖漢使〗指漢朝出使西域的張騫等人。
〖神農〗傳說古帝名，曾嘗百草，始有醫藥。
〖拆〗裂開。
〖離披〗散亂貌。
〖旁舍〗山林之旁屋。
〖疏籬〗指旁舍之籬。
〖碾渦〗言碾轍底陷處，水漩成渦。
〖詞賦工無益〗時甫獻《三大禮賦》，止送隸有司，參列選序，而未授官，故云。
〖未賒〗不遠。
〖拈〗指取物。
〖東家〗傳說孔子的西鄰不識孔子才學，而徑稱之爲東家丘。喩指何將軍。
〖滄江〗泛指江水。
〖殘山〗謂假山。
〖碣石〗山名，此泛指山。
〖銀甲〗銀制的假指甲，用以彈箏、琵琶等弦樂器，亦稱撥。
〖箏〗古樂器名。
〖金魚換酒來〗唐制：三品以上官員之佩飾，刻鯉魚形，故謂之金魚。
〖興移〗謂興因景移。
〖莓苔〗青苔。
〖磴〗石橋。
〖雲門〗猶閘門。
〖簟〗竹席。
〖野老〗指附近鄕民。應劭《藝文志注》：「年老居田野，相民耕種，故稱野老。」
〖淳朴〗淳厚朴實。
〖自有一山川〗猶別有天地。暗用桃花源事。
〖棘樹〗卽酸棗樹。
〖茵蔯〗草本植物。蒿類。
〖生菜〗白苣之別稱。
〖食單〗趙氏以單爲鋪地之單，乃布單也。
〖石林〗叢石如林。
〖蟠〗周匝。
〖水府〗水所聚則可名水府。或謂卽百頃風潭。
〖蒼蒼〗深青色。
〖定昆池〗安樂公主建。在韋曲之北。
〖刺船〗操舟。刺，撐。
〖郢客〗楚人。郢，春秋時楚都。
〖解水〗識水性。
〖乞〗與，許。
〖吳兒〗卽吳人。
〖秦山〗卽終南山。
〖書連屋〗言積書之多。
〖樹拂雲〗言樹木之高。
〖夜分〗夜半。
〖絺衣〗細葛布衣。
〖蘿薜〗女蘿與薜荔，皆蔓生植物。
〖幽意〗猶幽興。
〖愜〗快意。
〖祇〗此作「秖」。通「祇」，只。
〖朋好〗指鄭廣文。
〖過〗造訪。

【評論】
〚1:〛王嗣奭《杜臆》：其一，爲遊記之發端。先紀所經之途，次及將到之景，次及同遊之人與見招之主。露出「幽興」二字，爲十首之綱。
仇兆鰲《杜詩詳註》：首章領起，乃未至而遙望之詞。上四，何氏山林。下四，陪鄭同遊。自塘至橋，橋畔有園，園中有竹，層次如畫。谷口，指鄭。濠梁，指何。趙汸曰：「何於鄭爲舊交，因而並招及己，但以素有山林幽意，故作此遊，非輕赴人招也，說得曲折微婉。」
〚2:〛仇兆鰲《杜詩詳註》：二章，志林中景物之勝。首二爲綱，三四承夏木，五六承風潭。末乃觸景而念昔遊。風潭覆以夏木，見其蕭森可愛。
〚3:〛顧安《丙子消夏錄》：風潭中偏有此物，馬上無事，與廣文閑說其來歷，遂成此詩。文氣似與上下文絕不相蒙，而法脈有天然之妙。文章中惟太史公有此奇橫，不謂於詩中見之。
仇兆鰲《杜詩詳註》：三章，記林間花卉之奇。首記花名，次記花種。五六承異花，見其可貴。七八承滋蔓，憐其易謝。張騫不攜此種，故曰空到。《本草》弗載其名，故曰不知。《杜臆》開拆，頂露翻。離披，頂雨打。
〚4:〛范濂《杜律選注》：前四句狀山林幽絕之勝，後四句極羨慕何林之心。
仇兆鰲《杜詩詳註》：四章，羨林傍幽僻之致。上四寫景，下四敍情，上四以整煉爲工，下四以蕭疏見致，俱有章法。沒馬是實事，藏蛇是想像。
〚5:〛黃生《杜詩說》：起寫大景，接寫小景，轉寫宴樂之事，結寫移尊之興，全首不露針線，但以字眼密縫。字字用意，精麗無比，此早年致工之作。
仇兆鰲《杜詩詳註》：五章，見山林景物，而喜逢豪飲，在四句分截。言此間穿池壘石，特大地中剩水殘山耳，其勢之雄闊，足以破滄江而開碣石。烹筍摘梅，園中佳品。彈箏換酒，將軍豪興。故復移席苔前，以享其用意之殷勤。
〚6:〛仇兆鰲《杜詩詳註》：六章，狀山林高寒，而美其淳樸，亦四句分截。風磴而吹陰雪者，乃云門之吼瀑泉也，以下句解上句。蓋夏本無雪，飛瀑遙濺，乍疑是雪耳。酒醒方思臥簟，而衣冷反欲裝綿，言夏日陰森也。野老看客，饋以河魚，卽此見風土淳樸，與他處不同。
〚7:〛王嗣奭《杜臆》：蓋冥搜之人，觸目成趣，粗亦成精，近不遺遠，隨意命筆，變化生動，而人不知賞也。
仇兆鰲《杜詩詳註》：七章，記山林物產，而歎其景幽，亦四句分截。茵蔯之脆，得生菜而加美。栜樹之陰，展食單而倍涼。次聯分頂，野鶴晨出，言其超曠，山精晝藏，言其深邃。百里之內，獨見蒼蒼，甚言石林之高聳，非謂何林有百里也。此云晨日，下二章言晚、言夜，次第又相聯絡。
〚8:〛仇兆鰲《杜詩詳註》：八章，因水府而旁記遊迹。上四實景，下四虛摹。山林勝遊，留連累日，故柳渚昆池，亦皆經過。折荷脫巾，醉時狂態。刺船解水，走馬而思泛舟也。
〚9:〛趙汸《杜律趙注》：微風涼月，不作對偶，轉換開闔，意態無窮，此所謂大家數也。
仇兆鰲《杜詩詳註》：九章，宿何園而記其韻事。上四見主人儒雅，下四言夜景清幽。首句屬賦，起不好武。次句屬比，起總能文。
〚10:〛仇兆鰲《杜詩詳註》：十章總結，乃出門以後情事。首二惜別之情，三四別後之景，五六回憶前事，七八豫訂重遊。幽意不愜，爲迫於歸期耳，兩句起勢突兀。舞曰自笑，歌曰誰憐，無復林中豪興矣，故須再過以慰寂寥。朋好，指鄭廣文。
顧宸《辟疆園杜詩注解》：一言陪鄭，次言泛舟，三言異花，四言卜鄰，五言隨意，六言淳樸，七言晝宴，八言往事，九言夜飲，十言不欲歸。己之貪勝探幽，何之文雅好客，讀去錯落自見，欲覓一意雷同處不可得，正不必泥其首尾位置也。
=奭====================================================
王嗣奭《杜臆》20,PDF73,26,PDF1.80,91,PDF1.210

【評論】
山林與園亭不同，依山臨水，連村落，包原隰，溷樵漁，王右丞輞川似之，非止一壑一丘之勝而已。此十詩明是一篇遊記，有首有尾。中間或賦景，或寫情，經緯錯綜，曲折變幻，用正出奇，不可方物。有自爲首尾者，有無首無尾者；詩不可無首尾，因有總首尾在也。
其一：爲遊記之發端。先紀所經之途，次及將到之景，次及同遊之人與見招之主。露出「幽興」二字，爲十首之綱。「幽興」者，冥搜之別名，同行而獨見，同見而獨領者是也。悟得二字之解，則全部杜詩已得其要矣。
其二：風潭喬木，乃園中最勝之景。初到時設席於此。前聯根「夏木」來，次聯根「風潭」來。「柂樓」又比木陰，而「晚飯」又頂鱠羹，此詩律之最細者。
其三：止賦一花，便是變調。花名「戎王子」，必初從外國來，人競珍之，故有是名。老杜初見，故特賦之。「異花開絕域」，已別「月支」，又開「絕域」，況下又重一「開」字，故余疑爲必「來」字之誤。又細思之，非誤也。謂如此異花，本開絕域，而蔓匝清池，是漢使、神農所不及見者，而今忽有之，非幽興中所亟賞者乎？露翻而開拆，雨打而離披，須分看。
其四：忽及「旁舍」，又奇。此必步屣所到者。「疏籬」卽旁舍之籬，而花竹則何園物也。「碾渦」洙注謂碾磑者誤。蓋何園周圍有水，觀「依綠水」可見。必引水入園，通流以界旁舍，形如碾槽，而渦漩可以「沒馬」。藤蔓蟠曲，其形如蛇，此亦幽僻之景，他人所不必道者，高人入眼亦自成趣，直欲卜居於此。而時方獻賦不售，正當窮愁，忽興感愴，謂「詞賦」雖工何益，「書籍」亦爲棄物，當拈而賣之，「問爾東家」，託此以終吾身而已。賣書典宅，正見其窮，此憤激之詞，非實語也。樂中生悲，所以爲性情之詩；吾輩作詩不及古人，正在阿堵。須溪云：「甚形容其志願。」何翅千里？
其五：此首是無起結者。「剩水」二句，須溪得之。「銀甲」二句，不但見好客而貧，「銀甲」可以換酒，卻因「彈箏」所用，乃解「金魚」以換之，何等高雅！何等風致！豈武夫所有？
其六：時當夏月，遊人畏暑，又有風磴之雪，雲門之泉，豈不大奇？卽讀詩至此，肌猶生粟，文人之筆，變幻至此。曰「淳朴」似乎近俗，不如「淳朴」中「自有一山川」，又在俗人賞鑒之外。前四句奇峭，後四句又從容自在。
PDF1.210
落句「卻疑淳朴處」，隨頂五六，而「自有一山川」，頂前四句來，謂疑「淳朴處」之「山川」，炎暑中亦清涼別一境界也。聯無情爲有情，意外巧妙。
其七、其八：二首相根，又一變局，在諸首中最爲奇幻。棘本惡木，人所共棄，而興幽者偏爲著眼。此木不栽自生，不培自茂，而最多陰，寒雲狀其陰也。陰則土潤，茵蔯生之，嫩而且脆，春藕狀其脆也。脆故與生菜同食而添其美；陰故展食單於下而益其涼，此近景也。又推而遠之：鶴，清物也，清晨從此出；山精，幽物也，白日在此藏。總是棘林水石，蟠亙百里之內，望之獨此蒼然，極其清幽；而清幽之物，俱集於此，豈非山水之大觀哉？蓋冥搜之人，觸目成趣，粗亦成精，近不遺遠，隨意命筆，變化生動，而人不知賞也。按《玄中記》：「山精如人，一足，長三四尺，食山蟹，夜出晝藏。」因水府遂有定昆池之憶，而畫龍點精在「走馬」二字。臨池本宜泛舟，而卻走馬，則因無刺船、解水之人也。「青荷葉」，注云：酒盃，誤。荷卽池中所產，醉時折而把之。發興之狂，至遺接䍦，乃空思郢客，難乞吳兒，江湖之興不能展也。今日臨水府，對秦山，空坐至晚，江湖之興亦頗相隨，而能已於郢客、吳兒之思哉？意與前章相發如此，亦見石林之水，不減定昆池也。
其九：「牀上書」、「階前樹」，又是一番光景。「將軍不好武」，須溪云：「言外亦具世變。」是。大抵武人好文，此治之終，亂之始也。「聽詩」是聽將軍吟詩；前詩言「晚」，此詩言「夜」，其次序如此。舊註：「『白紛紛』，月在蘿薜間如此。」然《月賦》云：「白露曖空，素月流天。」則「白紛紛」可想，似不必在蘿薜而然。
末章：曲折頓挫，無限悲感。謂山林宴遊，眞可不厭，而幽意忽有不愜，於是告歸，而實出於無可柰何。故身雖出門，心不忍去，若見流水俱住，然回首見白雲，已如隔壤矣。因追思前夕燈前舞、醉後歌，豈眞賞心？不過借以散悶，誰則知之？「自笑」、「誰憐」，正見幽意。蓋何將軍雖高雅，然初會未必知心。「朋好」謂鄭廣文，乃知心者。幽愁難遣，祇應與之來遊，風雨不避，正《詩》所云「駕言出遊，以寫我憂」者，非眞戀山林也。其不愜之意，於前「旁舍」一首已微露之。至重過而云「何日沾微祿」，始和盤托出矣。◯「風雨」用《詩經·谷風》篇語。
首篇「幽興」，與末篇「幽意」相應。興曰「幽興」，其心得者人不能同其樂；意曰「幽意」，其不愜者人不能解其憂也。
作詩易，選詩難，而選杜尤難。昔人選詩而不及杜，未爲無見也。卽如「何氏十首」，須全看則老杜所云「沉鬱頓挫」者始盡其妙。趙子常選七首，所汰者「旁舍」、「棘樹」、「憶過」三首，固常人之見，然頓挫之氣索然矣。又可笑者：收六首入宴遊，而「戎王」一首謂刺祿山而作，別自爲類，此小兒強解事者，安有方遊賞園林而忽及胡奴者耶？至曹能始選六首，汰「棘樹」而收「憶過」，則與何氏山林毫無干涉矣。鍾伯敬止收「風磴」一首，豈餘九首俱不及耶？旣云選，定不能全收，則如《品彙》收始末與「牀上」三首，猶不致相左耳。杜詩難看，故選者多不當人意。偶筆於此。余初欲選，已爲作序，而至今不敢也。

【按語】
1. 隰，zaap6,下濕、下平。
2. 碾磑，ngoi6,利用水力啓動的石磨。
3. 阿堵，這個。

【永明校記】
1. 其八，「江湖之興亦頗相隨」，上海圖書館藏本作「湖江之興亦頗相隨」。
2. 上海圖書館藏本，頁三十：
意曰幽意。其不愜者人不能解其憂「此正貢舉不第。獻賦被抑之時。窮於羈旅。故於詩中時時露之。所以爲性情之詩」也。
似以「……」表示刪去括號中之文字。
=====================================================
錢謙益《錢注杜詩》
=====================================================
顧宸《辟疆園杜詩註解》
=仇===================================================
仇兆鰲《杜詩詳註》1.146,PDF1.219,津PDF2.96,PDF1.208

【異文、夾注】
〖不識南塘路〗不識南塘[一作唐]路
〖野竹上青霄〗野竹上[上聲]青霄
〖平生爲幽興〗平生爲[去聲]幽興[去聲]
〖千章夏木清〗千章[草堂本作重]夏木清
〖翻疑舵樓底〗翻疑舵[徒可切]樓底
〖異花開絕域〗異花來[舊作開，犯重。《杜臆》：作來，蓋音近而訛耳]絕域
〖漢使徒空到〗漢使[去聲]徒[許作慚]空到
〖開拆漸離披〗開拆漸[別作漸一作日]離披
〖藤蔓曲藏蛇〗藤蔓曲藏[一作垂]蛇
〖詞賦工無益〗詞賦工無[一作何]益
〖盡拈書籍賣〗盡捻[捻，《正異》作拈，奴兼切]書籍賣
〖剩水滄江破〗剩[郭作賸，趙云：賸，俗作剩]水滄江破
〖綠垂風折筍〗綠垂風折笋
〖銀甲彈箏用〗銀甲彈筝用[邵本作卸]
〖金魚換酒來〗金魚[一作盤，非]換酒來
〖興移無灑掃〗興[去聲]移無灑[去聲]掃[去聲]
〖風磴吹陰雪〗風磴[丁鄧切]吹陰[一作梅，非]雪
〖雲門吼瀑泉〗雲門吼瀑[蒲木切]泉
〖衣冷得裝綿〗衣冷欲[一作得]裝綿
〖野老來看客〗野老來看[平聲]客
〖祇疑淳朴處〗秪[一作只]疑淳樸處
〖棘樹寒雲色〗栜[音色一作棘]樹寒云色
〖陰益食單涼〗陰益[一作蓋]食單[一作簞非]涼
〖野鶴清晨出〗野鶴清晨出[一作至]
〖憶過楊柳渚〗憶過[平聲]楊柳渚
〖走馬定昆池〗走馬定[丁令切]昆池
〖刺船思郢客〗剌[郎達切]船思郢客
〖解水乞吳兒〗解[下戒切]水乞[欺吉切。王原叔本作丘旣切，非]吳兒
〖江湖興頗隨〗江湖興[去聲]頗隨
〖將軍不好武〗將軍不好[去聲]武
〖聽詩靜夜分〗聽[平聲]詩靜夜分
〖絺衣挂蘿薜〗絺衣掛蘿薜
〖出門流水住〗出門流水住[一作注]
〖回首白雲多〗回首白云[一作雜花，非]多
〖祇應與朋好〗秪應[平聲]與朋好
〖風雨亦來過〗風雨亦來過[平聲]

【大意】
〚1:〛首章領起，乃未至而遙望之詞。◯上四，何氏山林。下四，陪鄭同遊。◯自塘至橋，橋畔有園，園中有竹，層次如畫。谷口，指鄭。濠梁，指何。趙汸曰：何於鄭爲舊交，因而幷招及己，但以素有山林幽意，故作此遊，非輕赴人招也，說得曲折微婉。◯《杜臆》：末拈幽興，爲十首之綱。
〚2:〛二章，誌林中景物之勝。◯首二爲綱，三四承夏木，五六承風潭。末乃觸景而念昔遊。◯風潭覆以夏木，見其蕭森可愛。◯朱注：卑枝接葉二句，古人所謂疊韻詩。食有芹鯽，乃初到而留飲，末云晚飯，蓋至暮而留宿矣。
〚3:〛三章，記林間花卉之奇。◯首記花名，次記花種。五六承異花，見其可貴。七八承滋蔓，憐其易謝。張騫不攜此種，故曰空到。本草弗載其名，故曰不知。◯《杜臆》：開拆，頂露翻。離披，頂雨打。
〚4:〛四章，羨林傍幽僻之致。◯上四寫景，下四敍情，上四以整鍊爲工，下四以蕭疏見致，俱有章法。沒馬是實事，藏蛇是想像。◯《杜臆》：公獻賦不售，故欲賣書買宅，乃憤激之詞。◯此云晚花，七章言清晨白日，見其次第。
〚5:〛五章，見山林景物，而喜逢豪飲，在四句分截。◯言此間穿池壘石，特大地中剩水殘山耳，其勢之雄闊，足以破滄江而開碣石。烹筍摘梅，園中佳品。彈箏換酒，將軍豪興。故復移席苔前，以享其用意之殷勤。◯申涵光曰：起語近纖，五六太板。
〚6:〛六章，狀山林高寒，而美其淳樸，亦四句分截。◯風磴而吹陰雪者，乃雲門之吼瀑泉也，以下句解上句。蓋夏本無雪，飛瀑遙濺，乍疑是雪耳。◯酒醒方思臥簟，而衣冷反欲裝綿，言夏日陰森也。野老看客，饋以河魚，卽此見風土淳樸，與他處不同。◯洪注：「另有一山川」，暗用桃花源事。
〚7:〛七章，記山林物產，而歎其景幽，亦四句分截。◯茵蔯之脆，得生菜而加美。栜樹之陰，展食單而倍涼。次聯分頂，野鶴晨出，言其超曠，山精晝藏，言其深邃。百里之內，獨見蒼蒼，甚言石林之高聳，非謂何林有百里也。此云晨日，下二章言晚、言夜，次第又相聯絡。
〚8:〛八章，因水府而旁記遊迹。◯上四實景，下四虛摹。◯山林勝遊，留連累日，故柳渚昆池，亦皆經過。折荷脫巾，醉時狂態。剌船解水，走馬而思泛舟也。
〚9:〛九章。宿何園而記其韻事。◯上四見主人儒雅，下四言夜景清幽。首句屬賦，起不好武。次句屬比，起總能文。◯顧注：五六乃倒裝，本言風入而酒醒，夜分猶聽詩也。誦詩者，必何氏子弟。◯趙汸注:微風涼月,不作對耦,轉換開闔，意態無窮，此所謂大家數也。
〚10:〛十章總結，乃出門以後情事。◯首二惜別之情，三四別後之景，五六回憶前事，七八豫訂重遊。◯幽意不愜，爲迫於歸期耳，兩句起勢突兀。◯舞曰自笑，歌曰誰憐，無復林中豪興矣，故須再過以慰寂寥。朋好，指鄭廣文。◯錢謙益曰：八句之內，勢變多端，尺寸之間，移形換步，正所謂「波瀾獨老成」也，杜老不容易放筆如此。

【注釋】
〖1〗鶴注：鄭虔膺博士之命，在天寶九載。以詩中第五首考之，是公未定官時遊此，當在十一二載間。《東方朔傳》：竇太主曰：「回輿枉路，臨妾山林。」注：園中有山，故言山林。《通志》：少陵原，乃樊川北原，自司馬村起，至何將軍山林而盡，其高三百尺，在杜城之東，韋曲之西，俗呼爲塔陂。
〖南塘〗《世說》祖逖曰：昨夜復南塘一遊。此借其字。朱注：許渾詩云：背嶺枕南塘。意亦在韋曲左右。
〖第五橋〗《通志》：韋曲之西有華巖寺，寺西北有雁鶩坡，坡西北有第五橋。張禮《遊城南記》：第五橋，在韋曲西，以姓得名。
〖名園〗《世說》：王子敬自會稽經吳。顧辟疆有名園，先不識主人，徑往其家。
〖綠水〗魏文帝詩：菱芡覆綠水。
〖野竹上青霄〗庾肩吾詩：野竹交臨浦。梁王訓詩：石橋通小澗，竹路上青霄。
〖谷口〗谷口，用鄭子眞事，注見首卷。（永明按：見0120《鄭駙馬宅宴洞中》）
〖濠梁〗《莊子》：莊子與惠子，同遊濠梁之上。吳論：園以水勝，故稱濠梁。
〖見招〗陶潛詩：山澤久見招。
〖幽興〗陳子昻詩：山深興轉幽。
〖未惜馬蹄遙〗《盤中詩》：何惜馬蹄歸不數。
〖百頃〗庾信詩：交柯乍百頃，擢木或千尋。
〖風潭上〗黃希曰：潭當是廣濟潭，在萬年縣。祖孫登詩：風潭如拂鏡，山溜似調琴。
〖千章〗《漢書·貨殖傳》：山居千章之荻。注：大樹曰章。
〖夏木〗陶潛詩：夏木獨森疏。
〖卑枝〗方氏疑「卑」、「低」二字犯重，然古人亦所不避。太白詩云「玉窗青青下落花」，「下」、「落」兩字不免犯重，但「下」就窗前言，「落」就花片言，亦自有別。◯《列子》：鴻鵠高飛，不集卑枝。
〖結子〗孫擢詩：晚花猶結子。
〖接葉〗周景式《孝子傳》：三荆同株，接葉連陰。
〖鮮鯽銀絲鱠〗銀絲，鮮鱠之色。碧澗，芹草所生。◯《洛陽伽藍記》：王肅至魏，飯鯽魚羮。◯《酉陽雜俎》：南孝廉善斫膾絲，縷輕可飛。
〖香芹碧澗羹〗《呂氏春秋》：菜之美者，雲夢之芹。《說文》：楚葵，水芹也，今水中芹菜。一名水英。◯謝靈運詩：銅陵映碧澗。
〖翻疑〗庾信詩：翻疑承毒水。
〖舵樓〗南方大船，尾有柁樓。仲長統詩：微風爲柁。
〖越中行〗公年二十時，曾遊吳越。
〖戎王子〗《本草》日華子云：獨活，一名戎王使者。戎王子，當是其類。《朱子語類》：未知何種。◯鶴曰：加一「戎」字，言其來自戎中，猶云戎菽、戎葵。《杜臆》：人競珍之，故猶稱「戎王子」。胡夏客曰：外國王子入居內地，攜有其土異花，何將軍得其種也。此說「戎王子」是借人稱花。
〖月支〗《漢書注》：月支，西域外國也。《舊唐書》：肅州酒泉郡，漢月氏國地。氏，音支。
〖異花〗《水經注》：水側生異花。
〖絕域〗李陵書：出征絕域。
〖滋蔓〗《左傳》：無使滋蔓。
〖匝清池〗王儉詩：蘭生已匝苑。◯《子虛賦》：遊於清池。
〖漢使徒空到〗《史記》：漢使至。
〖離披〗宋玉《九辯》：奄離披此梧楸。
〖旁舍〗《漢書》：高祖適從旁舍來。
〖晚花〗梁簡文帝詩：晚花欄下照，疏螢簟上飛。
〖碾渦深沒馬〗《莊子》：輪碾地。《西京賦》：當足見碾，値轂被轢。此言碾轍底陷處，水漩成渦，偶舉所見以入詩，如「壞道哀湍瀉」亦然。《杜臆》謂園水周圍曲繞，狀如碾槽之渦。
〖詞賦工無益〗蕭琛詩：奕奕工辭賦。古詩：虛名復何益。
〖未賒〗未賒，言不遠。◯《魏志》：蔡邕見王粲曰：「此王公孫也，有異才，吾家書籍文章當盡與之。」
〖拈〗捻，指取物也。
〖東家〗《邴原傳》：原遊學詣孫崧，崧曰：「君鄕里鄭君，學者之范模也，君乃舍之，所謂以鄭君爲東家丘也。」原曰：「以鄭君爲東家丘，以僕爲西家愚夫耶。」王筠詩：微步出東家。東家，指何氏。
〖剩水滄江破〗《唐書》有殘膏賸馥之句。◯隋煬帝詩：日落滄江靜。
〖殘山碣石開〗庾信《謝滕王啟》：蒲桃繞館，始開碣石之池。
〖紅綻雨肥梅〗本是風折筍而綠垂，雨肥梅而紅綻，乃用倒裝句法耳。◯沈佺期詩：園槿綻紅豔。
〖銀甲彈箏用〗古詩：十五學彈箏，銀甲不曾卸。以銀甲作指甲，取其有聲。
〖金魚換酒來〗《晉書》：阮孚爲散騎常侍，常以金貂換酒。◯《唐·車服志》：佩魚始高宗朝，武后改佩魚爲龜。中宗初，罷龜袋，復給魚。楊愼曰：高宗初，用佩魚，以鯉爲李也。武后改用龜，龜屬玄武也。杜詩「金魚換酒來」，此時仍用魚矣。李白《贈賀知章》云：「金龜換酒處」，蓋係往時舊物耳。盧照鄰詩：金貂有時須換酒。
〖灑掃〗《後漢·陳蕃傳》：薛勤謂蕃曰：「孺子何不灑掃以待賓客？」
〖坐莓苔〗庾信賦：細草橫階隨意坐。《天台山賦》：踐莓苔之滑石。
〖風磴〗鮑照詩：旣類風門磴。
〖雲門吼瀑泉〗孔融詩：高明躍雲門。◯《山海經》：廬山有瀑布泉。
〖酒醒思臥簟〗
〖衣冷得裝綿〗
〖野老〗應劭《藝文志注》：年老居田野，相民耕種，故稱野老。丘遲詩：野老時一望。
〖河魚〗《淮南子》：河魚不得明目。
〖不取錢〗晉樂曲：酤酒不取錢。
〖淳朴〗《亢倉子》：政省則人淳樸。
〖一山川〗陶潛詩：山川一何曠。
〖棘樹〗棘乃小棗，棘下鋪單，頗無佳致，當是栜樹。《詩正義》：白色爲栜，赤栜爲桋。郭璞曰：赤栜葉細而岐銳，白栜葉員而岐大，木也。
〖寒雲〗陶潛詩：寒雲沒西山。
〖茵蔯〗《本草》：茵蔯，蒿類，經冬不死，更因舊苗而生，故名。
〖食單〗趙氏以單爲鋪地之單，乃布單也。邵氏以單爲盛器之簞，乃竹筐也。謂方曰笥，圓曰簞。朱氏從前說。鄭望《善夫錄》：韋僕射巨源，有燒尾宴食單。
〖野鶴〗《世說》：昻昻如野鶴之在雞羣。
〖清晨〗秦嘉詩：清晨當引邁。
〖山精白日藏〗《玄中記》：山精，如人，一足，長三四尺，食山蟹，夜出晝藏。庾信詩：山精鏤寶刀。
〖石林〗石林，叢石如林也。《楚辭》：焉有石林。
〖水府〗《述異記》：漢沔會流處，岸上有石，銘云：「下至水府三十一里。」皆傳李斯刻此石。
〖百里〗江淹詩：山氣亙百里。
〖蒼蒼〗梁蕭統詩：漸見岫蒼蒼。
〖走馬〗曹植詩：走馬長楸道。
〖定昆池〗《唐書·安樂公主傳》：嘗請昆明池爲私沼，不得，乃自鑿定昆池。張禮《遊城南記》：池在韋曲之北。◯定昆池，旣在韋曲之北，楊柳渚亦當在其傍。
〖醉把青荷葉〗《酉陽雜俎》：魏鄭公慤，取大荷葉置硯格上，盛酒三升，以簪刺葉，令與柄通，傳吸之，名碧筒杯。按：池有荷葉，醉中把此爲戲，顧氏以爲飲器之名，非是。漢《招商歌》：青荷晝偃葉夜舒。
〖白接䍦〗《晉·山簡傳》：時人歌曰：「時時能騎馬，倒著白接䍦。」白接䍦，白巾也。《爾雅注》：白鷺翅上有長翰，江東取爲接䍦。
〖刺船思郢客〗王洙曰：郢客善操舟，吳兒善泅水。◯《莊子》刺船而去。山濤詩：刺船蓮花浦，郢客思遨遊。郢，乃楚之都。
〖解水乞吳兒〗解水，識水性也。◯謝朓詩：吳兒本習水，歌笑輕波瀾。
〖坐對〗梁高爽詩：坐對空寂宇。
〖秦山〗秦山，卽終南山。
〖牀上書連屋〗《南史·蕭恭傳》：仰眠牀上，看屋梁而著書。
〖階前樹拂雲〗《世說》：謝太傅問諸子姪，子弟亦何預人事，而正欲使其佳。謝車騎曰：「譬如芝蘭玉樹，欲使其生於階庭耳。」
〖好武〗《顏氏家訓》：漢郎顏駟，自稱好武，更無事迹。
〖稚子〗《歸去來辭》：稚子候門。
〖能文〗《前漢·賈誼傳》：諸生於是以爲能文。
〖醒酒微風入〗《風賦》：清清泠泠，愈病析酲。嵇康詩：微風動袿。
〖靜夜分〗靜夜分，夜中分，出更漏也。魏文帝詩：靜夜不能寐。《周禮》：「以星分夜。」《韓非子》：夜分而聞鼓新聲者。
〖蘿薜〗薜茘女蘿，見《楚辭》。岑文本詩：雕樓網蘿薜。
〖涼月白紛紛〗王融詩：壁門涼月舉。◯言月穿蘿薜，影著絺衣者紛紛零落也。◯張正見詩：紛紛白雪綺窗前。
〖幽意〗江淹詩：寂寞幽意長。
〖不愜〗《世說》：左太冲作《三都賦》，初意思甚不愜。
〖歸期〗宋之問詩：歸期多年歲。
〖無柰何〗《莊子》：爲之柰何。
〖出門〗《易》：出門同人。
〖流水住〗庾信詩：畫水流全住，圖雲色半輕。
〖回首〗劉顯詩：回首望歸途。
〖白雲〗左思詩：白雲停陰岡。
〖誰憐醉後歌〗劉邠曰：古人多歌舞飲酒。張燕公詩云：「醉後歡更好，全勝未醉時。動容皆是舞，出話總成詩。」李白云：「要須回舞袖，拂盡五松山。醉後涼風起，吹人舞袖環。」今時舞者，必欲曲盡奇妙，又耻效樂工藝，益不復如古人常舞矣。古人重歌詩，自隋以前，南北舊曲頗似古，如《公莫舞》、《丁督護》，亦自簡淡。唐來，是等曲又不復入聽矣。近世樂府爲繁聲，加重疊，謂之纏聲，促數尤甚，固不容一唱三歎也。
〖朋好〗沈約詩：心從朋好盡。
〖風雨〗《杜臆》：風雨，用《谷風》詩語。

【評論】
〚1:〛趙汸曰：凡一題而賦數首者，須首尾布置，有起有結，每章各有主意，無繁複不倫之失，乃是家數。觀此十章，及後五章，可見。
王嗣奭曰：山林與園亭異。依山臨水，連村落，包原隰，溷樵漁，王右丞輞川似之，非止一丘一壑之勝而已。合觀十首，分明一篇遊記，有首有尾，中間或賦景，或寫情，經緯錯綜，曲折變化，用正出奇,不可方物。
吳門顧氏曰：首章言馬蹄，四章言沒馬，八章言走馬，蓋此遊有馬無舟，故柁樓疑越，刺船思郢，乃虛擬舟楫之趣，非實事也。
黃生曰：首章敍入何鄭，他人不免費手，此能引古爲喩，語不繁而意已明，何等簡淨。
〚3:〛初疑第五句「空」字上不應用「徒」字，後見《許彥周詩話》作「漢使慚空到」，但「慚」字又下得太實。楊升菴云：古人用字，有不嫌重者，《左傳》：十年尙猶有餘臭。「猶」卽「尙」也。《書經》：弗遑暇食。「遑」卽「暇」也。據此，則「徒」「空」不妨連用矣。若實字便不當疊用，太白《懷張子房》詩「我來圯橋上」，卻是言橋橋，可乎？
〚4:〛王嗣奭曰：通首散漫寫去，無起束呼應，另是一格。亦緣十首自有大起結，此首如中聯也。又曰：銀甲二句，見其好客而貧。何本武人，而風致不減賀季眞，尤爲難得。
後人霑丐杜詩，皆成佳句。杜有「春色醉仙桃」句，陳簡齋云：「暖日薰楊柳，濃陰醉海棠。」杜有「紅綻雨肥梅」句，范石湖云：「梅肥朝雨細，茶老暮煙寒。」各見脫化之妙。
〚7:〛王嗣奭曰：公恣意冥搜，觸目成趣，粗亦成精，近不遺遠，隨意命筆，變幻生動如此。
〚8:〛諸家以上六句爲追敍舊遊，非也。此遊本在夏時，而把荷解水亦正言夏日事，豈指平時遊歷耶。諸章言鮮鯽香芹，言綠筍紅梅，言生菜食單，言醉把荷葉，知園中留飲非一日矣。此章所憶經過興會，蓋同屬遊園事也。
〚9:〛劉會孟謂將軍好文，亦見世變，《杜臆》謂此治終亂始之機，皆非也。明皇好大喜功，致將帥開邊啟釁，黷武而殃民。公詩「健兒寧鬥死，壯士耻爲儒」，蓋傷之也。何將軍不好武，正與邀功生事者有別，少陵豈肯譏之耶。宋、明之世，以將不知兵而亡，天寶之時，以將好用兵而亂，事勢不同，未可槪論。劉之謬於說詩，往往如此。
〚10:〛盧元昌曰：公自留贈崔于後，還鄕整旆，故山興濃，貧交之歎，白絲之悲，旣有慨乎言之。何將軍於裘馬困頓時，獨有濠梁見招之舉，得非城東種瓜之客，㶚陵射虎之人歟。宜公於遊覽之下，記敍特詳也。

【永明校記】
1. 「千章夏木清」注「《漢書·貨殖傳》」，眾善本均作「《史記·貨殖傳》」；從中華書局版改。
2. 「栜樹」，四庫本作「梀樹」。
3. 「陰益食單涼」注「鄭望《善夫錄》」，各本同；中華書局版「善」作「膳」，不從。
4. 蕭滌非主編《杜甫全集校注》謂「剌船」當作「刺船」，（頁三八七）。「刺船而去」，見《莊子·雜篇·漁夫》。
5. 盧元昌評第十首：「還鄕整旆」，四庫本作「還鄕之旆」。
=====================================================
浦起龍《讀杜心解》
=====================================================
楊倫《杜詩鏡銓》
=譯====================================================
韓成武、張志民《杜甫詩全譯》62,PDF132

【譯文】
〚〛

=今====================================================
張志烈主編《杜詩全集（今注本）》1.155,PDF221

【異文、夾注】
〖〗
〖〗

【注釋】
〖〗
〖〗
〖〗
〖〗

【大意】
〚〛
〚〛
〚〛

=====================================================
講1/212,仇1/146,校1/356,虎1/153,全62,新1/103,今1/155,趙1/42,臆28,心2/347,鏡63,銭1/299,洙0940,唐7/2397
