0484 九日寄岑參

出門復入門，雨腳但如舊。
所向泥活活，思君令人瘦。
沉吟坐西軒，飲食錯昬晝。
寸步曲江頭，難爲一相就。
吁嗟乎蒼生，稼穡不可救。
安得誅雲師，疇能補天漏？
大明韜日月，曠野號禽獸。
君子強逶迤，小人困馳驟。
維南有崇山，恐與川浸溜。
是節東籬菊，紛披爲誰秀？
岑生多新詩，性亦嗜醇酎。
采采黃金花，何由滿衣袖？
=====================================================
《全唐詩》7.2258
〚3〛兩脚
〚5〛沈吟
〚5〛昏晝
〚7〛吁嗟呼
=====================================================
講1/293，仇1/208，校1/484，虎1/228，全88，新1/148，今1/188，趙1/84，臆43，心1/11，鏡79，銭1/19，洙0123，唐7/2258
