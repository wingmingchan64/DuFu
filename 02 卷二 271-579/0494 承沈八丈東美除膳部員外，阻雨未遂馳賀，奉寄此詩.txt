0494 承沈八丈東美除膳部員外，阻雨未遂馳賀，奉寄此詩

今日西京掾，多除南省郎。
通家惟沈氏，謁帝似馮唐。
詩律羣公問，儒門舊史長。
清秋便寓直，列宿頓輝光。
未暇申宴慰，含情空激揚。
司存何所比，膳部默悽傷。
貧賤人事略，經過霖潦妨。
禮同諸父長，恩豈布衣忘。
天路牽騏驥，雲臺引棟梁。
徒懷貢公喜，颯颯鬢毛蒼。
=====================================================