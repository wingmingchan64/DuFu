0506 奉贈太常張卿垍二十韻

方丈三韓外，崑崙萬國西。
建標天地闊，詣絕古今迷。
氣得神仙迥，恩承雨露低。
相門清議眾，儒術大名齊。
軒冕羅天闕，琳琅識介珪。
伶官詩必誦，夔樂典猶稽。
健筆凌鸚鵡，銛鋒瑩鸊鵜。
友于皆挺拔，公望各端倪。
通籍踰青瑣，亨衢照紫泥。
靈虬傳夕箭，歸馬散霜蹄。
能事聞重譯，嘉謩及遠黎。
弼諧方一展，班序更何躋。
適越空顛躓，遊梁竟慘悽。
謬知終畫虎，微分是䤈雞。
萍泛無休日，桃陰想舊蹊。
吹噓人所羨，騰躍事仍暌。
碧海真難涉，青雲不可梯。
顧深慙鍛鍊，才小辱提携。
檻束哀猿巧，枝驚夜鵲棲。
幾時陪羽獵，應指釣璜溪。
=====================================================
講1/310，仇1/219，校1/506，虎1/244，全95，新1/157，今1/200，趙1/85，臆24，心3/702，鏡83，銭1/282，洙0906，唐7/2389
