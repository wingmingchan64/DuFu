3516 別蔡十四著作

賈生慟哭後，寥落無其人。
安知蔡夫子，高義邁等倫。
獻書謁皇帝，志已清風塵。
流涕灑丹極，萬乘爲酸辛。
天地則創痍，朝廷當正臣。
異才復間出，周道日惟新。
使蜀見知己，別顏始一伸。
主人薨城府，扶櫬歸咸秦。
巴道此相逢，會我病江濱。
憶念鳳翔都，聚散俄十春。
我衰不足道，但願子意陳。
稍令社稷安，自契魚水親。
我雖消渴甚，敢望帝力勤。
尚思未朽骨，復覩耕桑民。
積水架三峽，浮龍倚長津。
揚舲洪濤間，仗子濟物身。
鞍馬下秦塞，王城通北辰。
玄甲聚不散，兵久食恐貧。
窮谷無粟帛，使者來相因。
若馮南轅使，書札到天垠。
=====================================================