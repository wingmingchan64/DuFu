3556 上白帝城二首

其一

江城含變態，一上一回新。
天欲今朝雨，山歸萬古春。
英雄餘事業，衰邁久風塵。
取醉他鄉客，相逢故國人。
兵戈猶擁蜀，賦斂强輸秦。
不是煩形勝，深慙畏損神。

其二

白帝空祠廟，孤雲自往來。
江山城宛轉，棟宇客徘徊。
勇略今何在？當年亦壯哉！
後人將酒肉，虛殿日塵埃。
谷鳥鳴還過，林花落又開。
多慙病無力，騎馬入青苔。