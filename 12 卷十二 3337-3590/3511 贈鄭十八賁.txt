3511 贈鄭十八賁

溫溫士君子，令我懷抱盡。
靈芝冠眾芳，安得闕親近？
遭亂意不歸，竄身迹非隱。
細人尚姑息，吾子色愈謹。
高懷見物理，識者安肯哂？
卑飛欲何待，捷徑應未忍。
示我百篇文，詩家一標準。
羈離交屈宋，牢落値顏閔。
水路迷畏途，藥餌駐修軫。
古人日以遠，青史自不泯。
步趾詠唐虞，追隨飰葵堇。
數杯資好事，異味煩縣尹。
心雖在朝謁，力與願矛盾。
抱病排金門，衰容豈爲敏？
=====================================================
講3/186，仇3/1256，校6/3511，虎3/294，全685，新2/1049，今3/1366，趙2/674，臆376，心1/122，鏡587，銭1/171，洙0641，唐7/2333
