3491 杜鵑

西川有杜鵑，東川無杜鵑。
涪萬無杜鵑，雲安有杜鵑。
我昔遊錦城，結廬錦水邊。
有竹一頃餘，喬木上參天。
杜鵑暮春至，哀哀叫其間。
我見常再拜，重是古帝魂。
生子百鳥巢，百鳥不敢嗔。
仍爲餧其子，禮若奉至尊。
鴻雁及羔羊，有禮太古前。
行飛與跪乳，識序如知恩。
聖賢古法則，付與後世傳。
君看禽鳥情，猶解事杜鵑。
今忽暮春間，値我病經年。
身病不能拜，淚下如逬泉。
=====================================================
講3/175，仇3/1249，校6/3491，虎3/284，全681，新2/1042，今3/1354，趙2/742，臆374，心1/120，鏡581，銭1/168，洙0601，唐7/2331
