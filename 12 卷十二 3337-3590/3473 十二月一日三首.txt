3473 十二月一日三首

其一

今朝臘月春意動，雲安縣前江可憐。
一聲何處送書鴈，百丈誰家上水船。
未將梅蘂驚愁眼，要取椒花媚遠天。
明光起草人所羨，肺病幾時朝日邊？

其二

寒輕市上山煙碧，日滿樓前江霧黃。
負鹽出井此谿女，打鼓發船何郡郎？
新亭舉目風景切，茂陵著書消渴長。
春花不愁不爛熳，楚客唯聽棹相將。

其三

即看鷰子入山扉，豈有黃鸝歷翠微？
短短桃花臨水岸，輕輕柳絮點人衣。
春來準擬開懷久，老去親知見面稀。
他日一杯難强進，重嗟筋力故山違。
=====================================================
講3/165，仇3/1243，校6/3473，虎3/274，全676，新2/1037，今3/1346，趙2/731，臆365，心3/641，鏡578，銭2/471，洙1410，唐7/2490
