6310 唐故萬年縣君京兆杜氏墓碑

甫以世之錄行跡、示將來者多矣，大抵家人賄賂，詞客阿諛，真偽百端，波瀾一揆。夫載筆光芒於金石，作程通達於神明，立德不孤，揚名歸實，可以發皇內則，標格女史，竊見於萬年縣君得之矣。其先系統於伊祁，分姓於唐杜，吾祖也，我知之。遠自周室，迄於聖代，傳之以仁義禮智信，列之以公侯伯子男。《春秋傳》雲，穆叔謂之世祿，其在茲乎？曾祖某，隋河內郡司功、獲嘉縣令。王父某，皇監察御史、洛州鞏縣令。前朝咸以士林取貴，宰邑成名。考某，修文館學士、尚書膳部員外郎，天下之人，謂之才子。兄升，國史有傳，縉紳之士，誄為孝童。故美玉多出於崑山，明珠必傳於江海。蓋縣君受中和之氣，成肅雍之德，其來尚矣。作配君子，實惟好仇。河東裴君諱榮期，見任濟王府錄事參軍，入在清通，同行領袖，素髮相敬，朱紱有光。

縣君既早習於家風，以陰教為已任，執婦道而純一，與禮法而始終，可得聞也。昔舅歿姑老，承順顏色，侍曆年之寢疾，力不暇於須臾。苟便於人，皆在於手，淚積而形骸奪氣，憂深而巾櫛生塵。尊卑之道然，固出自天性，孝養哀送，名流稱仰，允所為能循法度，則可以承先祖、供給祭祀矣。維其矜莊門戶，節制差服，功成則運，有若四時，物或猶乖，匪逾終日。黼畫組就之事，割烹煎和之宜，規矩數及於親姻，脫落頗盈於歲序。若其先人後己，上下敦睦，懸罄知歸，揖讓惟久，在嫂叔則有謝氏光小郎之才，於娣姒則有鍾氏洽介婦之德，周給不礙於親疏，泛愛無擇於良賤。至於星霜伏臘，軒騎歸寧，慈母每謂於飛來，幼童亦生乎感悅。加以詩書潤業，導誘為心，遏悔吝於未萌，驗是非於往事。內則致諸子於無過之地，外則使他人見賢而思齊。爰自十載已還，默契一乘之理，絕葷血於禪味，混出處於度門。喻筏之文字不遺，開卷而音義皆達，母儀用事，家相遵行矣。至於膳食滑甘之美，䪐結縫線之難，展轉忽微，欲參謀而縣解；指麾補合，猶取則於乖成。其積行累功，不為薰修所住著。有如此者，靈山鎮地，長吐煙雲；德水連天，自浮星象。則其看心惠，豈近於揚搉者哉？

越天寶元年某月八日，終堂於東京仁風裏，春秋若干，示諸生滅相。越六月二十九日，遷殯於河南縣平樂鄉之原，禮也。嗚呼哀哉！琴瑟罷聲，蘋蘩晦色，骨肉號兮天地感，中外痛兮鬼神惻。有長子曰朝列；次朝英，北海郡壽光尉；次朝牧，女長適獨孤氏；次閻氏。皆稟自胎教，成於妙年。厥初寢疾也，唯長子、長女在側。英牧或以遊以宦，莫獲同曾氏之元申，號而不哭，傷斷鄰裏。悠哉少女，未始聞哀，又足酸鼻。嗚呼！縣君有語曰：「可以褐衣斂我，起塔而葬。」裴公自以從大夫之後，成縣君之榮，愛禮實深，遺意蓋闕。但褐衣在斂，而幽隧爰封，其所廞飾，咸遵儉素。眷茲邑號，未降天書，各有司存，成之不日。嗚呼哀哉！有兄子曰甫，制服於斯，紀德於斯，刻石於斯。或曰：「豈孝童之猶子歟？奚孝義之勤若此？」甫泣而對曰：「非敢當是也，亦為報也。」甫昔臥病於我諸姑，姑之子又病間，女巫至，曰：「處楹之東南隅者吉。」姑遂易子之地以安我，我是用存，而姑之子卒，後乃知之於走使。甫常有說於人，客將出涕感者久之，相與定諡曰義。君子以為魯義姑者，遇暴客於郊，抱其所攜，棄其所抱，以割私愛，縣君有焉。是以舉茲一隅，昭彼百行，銘而不韻，蓋情至無文。其詞曰：

嗚呼，有唐義姑京兆杜氏之墓。