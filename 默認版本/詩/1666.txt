1666 寄張十二山人彪三十韻

獨臥嵩陽客，三違潁水春。
艱難隨老母，慘澹向時人。
謝氏尋山屐，陶公漉酒巾。
羣兇彌宇宙，此物在風塵。
歷下辭姜被，關西得孟鄰。
早通交契密，晚接道流新。
靜者心多妙，先生藝絕倫。
草書何太古，詩興不無神。
曹植休前輩，張芝更後身。
數篇吟可老，一字買堪貧。
將恐曾防寇，深潛託所親。
寧聞倚門夕，盡力潔餐晨。
疏懶爲名誤，驅馳喪我眞。
索居猶寂寞，相遇益愁辛。
流轉依邊徼，逢迎念席珍。
時來故舊少，亂後別離頻。
世祖修高廟，文公賞從臣。
商山猶入楚，源水不離秦。
存想青龍祕，騎行白鹿馴。
耕巖非谷口，結草卽河濱。
肘後符應驗，囊中藥未陳。
旅懷殊不愜，良覿渺無因。
自古皆悲恨，浮生有屈伸。
此邦今尙武，何處且依仁。
鼓角凌天籟，關山信月輪。
官場羅鎭磧，賊火近洮岷。
蕭瑟論兵地，蒼茫鬥將辰。
大軍多處所，餘孼尙紛綸。
高興知籠鳥，斯文起獲麟。
窮秋正搖落，回首望松筠。