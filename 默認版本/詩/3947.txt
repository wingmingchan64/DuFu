3947 秋日寄題鄭監湖上亭三首

其一

碧草違春意，沅湘萬里秋。
池要山簡馬，月淨庾公樓。
磨滅餘篇翰，平生一釣舟。
高唐寒浪減，髣髴識昭丘。

其二

新作湖邊宅，還聞賓客過。
自須開竹徑，誰道避雲蘿。
官序潘生拙，才名賈傅多。
捨舟應轉地，鄰接意如何？

其三

暫阻蓬萊閣，終爲江海人。
揮金應物理，拖玉豈吾身。
羹煮秋蓴滑，杯迎露菊新。
賦詩分氣象，佳句莫頻頻。