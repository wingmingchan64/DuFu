4758 贈蘇四徯

異縣昔同遊，各云猒轉蓬。
別離已五年，尙在行李中。
戎馬日衰息，乘輿安九重。
有才何栖栖，將老委所窮。
爲郎未爲賤，其柰疾病攻。
子何面黧黑，不得豁心胸。
巴蜀倦剽劫，下愚成土風。
幽薊已削平，荒徼尙彎弓。
斯人脫身來，豈非吾道東？
乾坤雖寬大，所適裝囊空。
肉食哂菜色，少壯欺老翁。
況乃主客間，古來偪側同。
君今下荆揚，獨帆如飛鴻。
二州豪俠場，人馬皆自雄。
一請甘飢寒，再請甘養蒙。