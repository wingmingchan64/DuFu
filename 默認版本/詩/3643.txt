3643 火

楚山經月火，大旱則斯舉。
舊俗燒蛟龍，驚惶致雷雨。
爆嵌魑魅泣，崩凍嵐陰昈。
羅落沸百泓，根源皆萬古。
青林一灰燼，雲氣無處所。
入夜殊赫然，新秋照牛女。
風吹巨焰作，河掉騰煙柱。
勢欲焚崑崙，光彌焮洲渚。
腥至燋長蛇，聲吼纏猛虎。
神物已高飛，不見石與土。
爾寧要謗讟，憑此近熒侮。
薄關長吏憂，甚昧至精主。
遠遷誰撲滅？將恐及環堵。
流汗臥江亭，更深氣如縷。