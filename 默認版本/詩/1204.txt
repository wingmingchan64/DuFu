1204 至日遣興奉寄北省舊閣老兩院故人二首

其一

去歲茲辰捧御牀，五更三點入鵷行。
欲知趨走傷心地，正想氛氳滿眼香。
無路從容陪語笑，有時顚倒著衣裳。
何人錯憶窮愁日，愁日愁隨一線長。

其二

憶昨逍遙供奉班，去年今日侍龍顏。
麒麟不動爐煙上，孔雀徐開扇影還。
玉几由來天北極，朱衣只在殿中間。
孤城此日堪腸斷，愁對寒雲雪滿山。