1340 遣興三首

其一

下馬古戰場，四顧但茫然。
風悲浮雲去，黃葉墜我前。
朽骨穴螻蟻，又爲蔓草纏。
故老行歎息，今人尙開邊。
漢虜互勝負，封疆不常全。
安得廉頗將，三軍同晏眠。

其二

高秋登寒山，南望馬邑州。
降虜東擊胡，壯健盡不留。
穹廬莽牢落，上有行雲愁。
老弱哭道路，願聞甲兵休。
鄴中事反覆，死人積如丘。
諸將已茅土，載驅誰與謀。

其三

豐年孰云遲？甘澤不在早。
耕田秋雨足，禾黍已映道。
春苗九月交，顏色同日老。
勸汝衡門士，勿悲尙枯槁。
時來展材力，先後無醜好。
但訝鹿皮翁，忘機對芳草。