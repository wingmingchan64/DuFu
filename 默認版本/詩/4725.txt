4725 贈李八祕書別三十韻

往時中補右，扈蹕上元初。
反氣凌行在，妖星下直廬。
六龍瞻漢闕，萬騎略姚墟。
玄朔回天步，神都憶帝車。
一戎纔汗馬，百姓免爲魚。
通籍蟠螭印，差肩列鳳輿。
事殊迎代邸，喜異賞朱虛。
寇盜方歸順，乾坤欲晏如。
不才同補衮，奉詔許牽裾。
鴛鷺叨雲閣，騏驎滯玉除。
文園多病後，中散舊交疏。
飄泊哀相見，平生意有餘。
風煙巫峽遠，臺榭楚宮虛。
觸目非論故，新文尙起予。
清秋凋碧柳，別浦落紅蕖。
消息多旗幟，經過歎里閭。
戰連脣齒國，軍急羽毛書。
幕府籌頻問，山家藥正鋤。
台星入朝謁，使節有吹噓。
西蜀災長弭，南翁憤始攄。
對揚抏士卒，乾沒費倉儲。
勢藉兵須用，功無禮忽諸。
御鞍金騕褭，宮硯玉蟾蜍。
拜舞銀鉤落，恩波錦帕舒。
此行非不濟，良友昔相於。
去旆依顏色，沿流想疾徐。
沉綿疲井臼，倚薄似樵漁。
乞米煩佳客，鈔詩聽小胥。
杜陵斜晚照，潏水帶寒淤。
莫話清溪髮，蕭蕭白映梳。