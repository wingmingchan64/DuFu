0710 送率府程錄事還鄕[程攜酒饌相就取別]

鄙夫行衰謝，抱病昏妄集。
常時往還人，記一不識十。
程侯晚相遇，與語才傑立。
薰然耳目開，頗覺聰明入。
千載得鮑叔，末契有所及。
意鍾老柏青，義動修蛇蟄。
若人可數見，慰我垂白泣。
告別無淹晷，百憂復相襲。
內愧突不黔，庶羞以賙給。
素絲挈長魚，碧酒隨玉粒。
途窮見交態，世梗悲路澀。
東風吹春冰，泱莽后土濕。
念君惜羽翮，旣飽更思戢。
莫作翻雲鶻，聞呼向禽急。