0456 渼陂西南臺

高臺面蒼陂，六月風日冷。
蒹葭離披去，天水相與永。
懷新目似擊，接要心已領。
仿像識鮫人，空蒙辨魚艇。
錯磨終南翠，顚倒白閣影。
𡺚崒增光輝，乘陵惜俄頃。
勞生愧嚴鄭，外物慕張邴。
世復輕驊騮，吾甘雜鼃黽。
知歸俗可忽，取適事莫並。
身退豈待官，老來苦便靜。
況資菱芡足，庶結茅茨迥。
從此具扁舟，彌年逐清景。