5792 望岳

南岳配朱鳥，秩禮自百王。
欻吸領地靈，鴻洞半炎方。
邦家用祀典，在德非馨香。
巡守何寂寥，有虞今則亡。
洎吾隘世網，行邁越瀟湘。
渴日絕壁出，漾舟清光旁。
祝融五峯尊，峯峯次低昂。
紫蓋獨不朝，爭長嶪相望。
恭聞魏夫人，羣仙夾翱翔。
有時五峯氣，散風如飛霜。
牽迫限修途，未暇杖崇岡。
歸來覬命駕，沐浴休玉堂。
三歎問府主，曷以贊我皇。
牲璧忍衰俗，神其思降祥。