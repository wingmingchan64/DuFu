0656 奉同郭給事湯東靈湫作

東山氣濛鴻，宮殿居上頭。
君來必十月，樹羽臨九州。
陰火煮玉泉，噴薄漲巖幽。
有時浴赤日，光抱空中樓。
閬風入轍迹，廣原延冥搜。
沸天萬乘動，觀水百丈湫。
幽靈斯可佳，王命官屬休。
初聞龍用壯，擘石摧林丘。
中夜窟宅改，移因風雨秋。
倒懸瑤池影，屈注蒼江流。
味如甘露漿，揮弄滑且柔。
翠旗淡偃蹇，雲車紛少留。
簫鼓盪四溟，異香泱莽浮。
鮫人獻微綃，曾祝沉豪牛。
百祥奔盛明，古先莫能儔。
坡陀金蝦蟆，出見蓋有由。
至尊顧之笑，王母不遣收。
復歸虛無底，化作長黃虯。
飄飄青瑣郎，文采珊瑚鉤。
浩歌淥水曲，清絕聽者愁。