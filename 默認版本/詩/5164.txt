5164 雨四首

其一

微雨不滑道，斷雲疏復行。
紫崖奔處黑，白鳥去邊明。
秋日新霑影，寒江舊落聲。
柴扉臨野碓，半濕搗香秔。

其二

江雨舊無時，天晴忽散絲。
暮秋霑物冷，今日過雲遲。
上馬迴休出，看鷗坐不辭。
高軒當灩澦，潤色靜書帷。

其三

物色歲將晏，天隅人未歸。
朔風鳴淅淅，寒雨下霏霏。
多病久加飯，衰容新授衣。
時危覺凋喪，故舊短書稀。

其四

楚雨石苔滋，京華消息遲。
山寒青兕叫，江晚白鷗飢。
神女花鈿落，鮫人織杼悲。
繁憂不自整，終日灑如絲。