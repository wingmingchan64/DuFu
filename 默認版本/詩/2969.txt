2969 西山三首

其一

夷界荒山頂，蕃州積雪邊。
築城依白帝，轉粟上青天。
蜀將分旗鼓，羌兵助鎧鋋。
西南背和好，殺氣日相纏。

其二

辛苦三城戍，長防萬里秋。
煙塵侵火井，雨雪閉松州。
風動將軍幕，天寒使者裘。
漫山賊營壘，回首得無憂？

其三

子弟猶深入，關城未解圍。
蠶崖鐵馬瘦，灌口米船稀。
辯士安邊策，元戎決勝威。
今朝烏鵲喜，欲報凱歌歸。