2219 江畔獨步尋花七絕句

其一

江上被花惱不徹，無處告訴只顚狂。
走覓南鄰愛酒伴，經旬出飲獨空牀。

其二

稠花亂蕊畏江濱，行步攲危實怕春。
詩酒尙堪驅使在，未須料理白頭人。

其三

江深竹靜兩三家，多事紅花映白花。
報答春光知有處，應須美酒送生涯。

其四

東望少城花滿煙，百花高樓更可憐。
誰能載酒開金盞，喚取佳人舞繡筵。

其五

黃師塔前江水東，春光懶困倚微風。
桃花一簇開無主，可愛深紅愛淺紅。

其六

黃四娘家花滿蹊，千朵萬朵壓枝低。
留連戲蝶時時舞，自在嬌鶯恰恰啼。

其七

不是愛花卽肯死，只恐花盡老相催。
繁枝容易紛紛落，嫩葉商量細細開。