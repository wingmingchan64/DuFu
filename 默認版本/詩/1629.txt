1629 寄彭州高三十五使君適虢州岑二十七長史參三十韻[時患瘧疾]

故人何寂寞，今我獨淒涼。
老去才難盡，秋來興甚長。
物情尤可見，辭客未能忘。
海內知名士，雲端各異方。
高岑殊緩步，沈鮑得同行。
意愜關飛動，篇終接混茫。
舉天悲富駱，近代惜盧王。
似爾官仍貴，前賢命可傷。
諸侯非棄擲，半刺已翱翔。
詩好幾時見，書成無信將。
男兒行處是，客子鬥身強。
羈旅推賢聖，沉綿抵咎殃。
三年猶瘧疾，一鬼不銷亡。
隔日搜脂髓，增寒抱雪霜。
徒然潛隙地，有靦屢鮮粧。
何太龍鍾極，於今出處妨。
無錢居帝里，盡室在邊疆。
劉表雖遺恨，龐公至死藏。
心微傍魚鳥，肉瘦怯豺狼。
隴草蕭蕭白，洮雲片片黃。
彭門劍閣外，虢略鼎湖旁。
荆玉簪頭冷，巴牋染翰光。
烏麻蒸續曬，丹橘露應嘗。
豈異神仙宅，俱兼山水鄕。
竹齋燒藥竈，花嶼讀書牀。
更得清新否，遙知對屬忙。
舊官寧改漢，淳俗本歸唐。
濟世宜公等，安貧亦士常。
蚩尤終戮辱，胡羯漫猖狂。
會待妖氛靜，論文暫裹糧。