3721 送殿中楊監赴蜀見相公

去水絕還波，洩雲無定姿。
人生在世間，聚散亦暫時。
離別重相逢，偶然豈足期。
送子清秋暮，風物長年悲。
豪俊貴勳業，邦家頻出師。
相公鎭梁益，軍事無孑遺。
解榻再見今，用才復擇誰？
況子已高位，爲郡得固辭？
難拒供給費，愼哀漁奪私。
干戈未甚息，紀綱正所持。
泛舟巨石橫，登陸草露滋。
山門日易夕，當念居者思。