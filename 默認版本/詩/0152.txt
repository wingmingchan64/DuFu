0152 故武衞將軍挽歌三首

其一

嚴警當寒夜，前軍落大星。
壯夫思敢決，哀詔惜精靈。
王者今無戰，書生已勒銘。
封侯意疏闊，編簡爲誰青。

其二

舞劍過人絕，鳴弓射獸能。
銛鋒行愜順，猛噬失蹻騰。
赤羽千夫膳，黃河十月冰。
橫行沙漠外，神速至今稱。

其三

哀挽青門去，新阡絳水遙。
路人紛雨泣，天意颯風飈。
部曲精仍銳，匈奴氣不驕。
無由覩雄略，大樹日蕭蕭。