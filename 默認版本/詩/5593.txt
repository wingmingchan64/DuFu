5593 舟中出江陵南浦奉寄鄭少尹[審]

更欲投何處？飄然去此都。
形骸元土木，舟楫復江湖。
社稷纏妖氣，干戈送老儒。
百年同棄物，萬國盡窮途。
雨洗平沙淨，天銜闊岸紆。
鳴螿隨泛梗，別燕起秋菰。
栖託難高臥，飢寒迫向隅。
寂寥相喣沫，浩蕩報恩珠。
溟漲鯨波動，衡陽雁影徂。
南征問懸榻，東逝想乘桴。
濫竊商歌聽，時憂卞泣誅。
經過憶鄭驛，斟酌旅情孤。