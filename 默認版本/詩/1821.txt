1821 發同谷縣[乾元二年十二月一日，自隴右赴劍南紀行]

賢有不黔突，聖有不暖席。
況我飢愚人，焉能尙安宅。
始來茲山中，休駕喜地僻。
柰何迫物累，一歲四行役。
忡忡去絕境，杳杳更遠適。
停驂龍潭雲，回首白崖石。
臨歧別數子，握手淚再滴。
交情無舊深，窮老多慘慼。
平生懶拙意，偶値栖遁迹。
去住與願違，仰慚林間翮。