3763 諸將五首

其一

漢朝陵墓對南山，胡虜千秋尙入關。
昨日玉魚蒙葬地，早時金碗出人間。
見愁汗馬西戎逼，曾閃朱旗北斗殷。
多少材官守涇渭，將軍且莫破愁顏。

其二

韓公本意築三城，擬絕天驕拔漢旌。
豈謂盡煩回紇馬，翻然遠救朔方兵。
胡來不覺潼關隘，龍起猶聞晉水清。
獨使至尊憂社稷，諸君何以答升平。

其三

洛陽宮殿化爲烽，休道秦關百二重。
滄海未全歸禹貢，薊門何處盡堯封。
朝廷衮職雖多預，天下軍儲不自貢。
稍喜臨邊王相國，肯銷金甲事春農。

其四

回首扶桑銅柱標，冥冥氛祲未全銷。
越裳翡翠無消息，南海明珠久寂寥。
殊錫曾爲大司馬，總戎皆插侍中貂。
炎風朔雪天王地，只在忠臣翊聖朝。

其五

錦江春色逐人來，巫峽清秋萬壑哀。
正憶往時嚴僕射，共迎中使望鄕臺。
主恩前後三持節，軍令分明數舉杯。
西蜀地形天下險，安危須仗出羣材。