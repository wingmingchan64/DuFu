4420 入宅三首

其一

奔峭背赤甲，斷崖當白鹽。
客居愧遷次，春酒漸多添。
花亞欲移竹，鳥窺新捲簾。
衰年不敢恨，勝槪欲相兼。

其二

亂後居難定，春歸客未還。
水生魚復浦，雲暖麝香山。
半頂梳頭白，過眉拄杖班。
相看多使者，一一問函關。

其三

宋玉歸州宅，雲通白帝城。
吾人淹老病，旅食豈才名。
峽口風常急，江流氣不平。
只應與兒子，飄轉任浮生。