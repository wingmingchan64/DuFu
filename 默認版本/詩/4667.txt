4667 甘林

捨舟越西岡，入林解我衣。
青芻適馬性，好鳥知人歸。
晨光映遠岫，多露見日晞。
遲暮少寢食，清曠喜荆扉。
經過倦俗態，在野無所違。
試問甘藜藿，未肯羨輕肥。
喧靜不同科，出處各天機。
勿矜朱門是，陋此白屋非。
明朝步鄰里，長老可以依。
時危賦斂數，脫粟爲爾揮。
相攜行豆田，秋花靄菲菲。
子實不得喫，貨市送王畿。
盡添軍旅用，迫此公家威。
主人長跪問，戎馬何時稀。
我衰易悲傷，屈指數賊圍。
勸其死王命，愼莫遠奮飛。