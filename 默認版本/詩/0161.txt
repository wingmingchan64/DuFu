0161 奉寄河南韋尹丈人[甫敝廬在偃師，承韋公頻有訪問，故有下句]

有客傳河尹，逢人問孔融。
青囊仍隱逸，章甫尙西東。
鼎食爲門戶，詞場繼《國風》。
尊榮瞻地絕，疏放憶途窮。
濁酒尋陶令，丹砂訪葛洪。
江湖漂短褐，霜雪滿飛蓬。
牢落乾坤大，周流道術空。
謬慚知薊子，眞怯笑楊雄。
盤錯神明懼，謳歌德義豐。
尸鄕餘土室，難說祝雞翁。