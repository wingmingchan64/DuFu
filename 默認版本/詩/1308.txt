1308 垂老別

四郊未寧靜，垂老不得安。
子孫陣亡盡，焉用身獨完？
投杖出門去，同行爲辛酸。
幸有牙齒存，所悲骨髓乾。
男兒旣介胄，長揖別上官。
老妻臥路啼，歲暮衣裳單。
孰知是死別，且復傷其寒。
此去必不歸，還聞勸加餐。
土門壁甚堅，杏園度亦難。
勢異鄴城下，縱死時猶寬。
人生有離合，豈擇衰老端；
憶昔少壯日，遲迴竟長歎。
萬國盡征戍，烽火被岡巒。
積屍草木腥，流血川原丹。
何鄕爲樂土？安敢尙盤桓！
棄絕蓬室居，塌然摧肺肝。