5021 自瀼西荆扉且移居東屯茅屋四首

其一

白鹽危嶠北，赤甲古城東。
平地一川穩，高山四面同。
煙霜淒野日，秔稻熟天風。
人事傷蓬轉，吾將守桂叢。

其二

東屯復瀼西，一種住清溪。
來往皆茅屋，淹留爲稻畦。
市喧宜近利，林僻此無蹊。
若訪衰翁語，須令賸客迷。

其三

道北馮都使，高齋見一川。
子能渠細石，吾亦沼清泉。
枕帶還相似，柴荆卽有焉。
斫畬應費日，解纜不知年。

其四

牢落西江外，參差北戶間。
久遊巴子宅，臥病楚人山。
幽獨移佳境，清深隔遠關。
寒空見鴛鷺，回首憶朝班。