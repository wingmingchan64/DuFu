4813 同元使君舂陵行[幷序]

覽道州元使君結《舂陵行》兼《賊退後示官吏作》二首，志之曰：當天子分憂之地，效漢官良吏之目。今盜賊未息，知民疾苦，得結輩十數公，落落然參錯天下爲邦伯，萬物吐氣，天下少安可得矣！不意復見比興體制，微婉頓挫之詞，感而有詩，增諸卷軸，簡知我者，不必寄元。

遭亂髮盡白，轉衰病相嬰。
沉綿盜賊際，狼狽江漢行。
歎時藥力薄，爲客羸瘵成。
吾人詩家秀，博采世上名。
粲粲元道州，前聖畏後生。
觀乎舂陵作，欻見俊哲情。
復覽賊退篇，結也實國楨。
賈誼昔流慟，匡衡常引經。
道州憂黎庶，詞氣浩縱橫。
兩章對秋月，一字偕華星。
致君唐虞際，純朴憶大庭。
何時降璽書，用爾爲丹青？
獄訟永衰息，豈唯偃甲兵！
悽惻念誅求，薄斂近休明。
乃知正人意，不苟飛長纓。
涼飆振南岳，之子寵若驚。
色阻金印大，興含滄溟清。
我多長卿病，日夕思朝廷。
肺枯渴太甚，漂泊公孫城。
呼兒具紙筆，隱几臨軒楹。
作詩呻吟內，墨淡字攲傾。
感彼危苦詞，庶幾知者聽。