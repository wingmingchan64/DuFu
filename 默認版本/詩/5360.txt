5360 前苦寒行二首

其一

漢時長安雪一丈，牛馬毛寒縮如蝟。
楚江巫峽冰入懷，虎豹哀號又堪記。
秦城老翁荆揚客，慣習炎蒸歲絺綌。
玄冥祝融氣或交，手持白羽未敢釋。

其二

去年白帝雪在山，今年白帝雪在地。
凍埋蛟龍南浦縮，寒刮肌膚北風利。
楚人四時皆麻衣，楚天萬里無晶輝。
三足之烏足恐斷，羲和送將安所歸？