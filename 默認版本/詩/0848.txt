0848 送長孫九侍御赴武威判官

驄馬新鑿蹄，銀鞍被來好。
繡衣黃白郎，騎向交河道。
問君適萬里，取別何草草！
天子憂涼州，嚴程到須早。
去秋羣胡反，不得無電掃。
此行牧遺甿，風俗方再造。
族父領元戎，名聲國中老。
奪我同官良，飄颻按城堡。
使我不能飧，令我惡懷抱。
若人才思闊，溟漲浸絕島。
尊前失詩流，塞上得國寶。
皇天悲送遠，雲雨白浩浩。
東郊尙烽火，朝野色枯槁。
西極柱亦傾，如何正穹昊！