2530 屛迹三首

其一

衰年甘屛迹，幽事供高臥。
鳥下竹根行，龜開萍葉過。
年荒酒價乏，日倂園蔬課。
猶酌甘泉歌，歌長擊尊破。

其二

用拙存吾道，幽居近物情。
桑麻深雨露，燕雀半生成。
村鼓時時急，漁舟箇箇輕。
杖藜從白首，心迹喜雙清。

其三

晚起家何事？無營地轉幽。
竹光團野色，舍影漾江流。
失學從兒懶，長貧任婦愁。
百年渾得醉，一月不梳頭。