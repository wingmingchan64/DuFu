5347 舍弟觀赴藍田取妻子到江陵喜寄三首

其一

汝迎妻子達荆州，消息眞傳解我憂。
鴻雁影來連峽內，鶺鴒飛急到沙頭。
嶢關險路今虛遠，禹鑿寒江正穩流。
朱紱卽當隨綵鷁，青春不假報黃牛。

其二

馬度秦山雪正深，北來肌骨苦寒侵。
他鄕就我生春色，故國移居見客心。
剩欲提攜如意舞，喜多行坐白頭吟。
巡檐索共梅花笑，冷蕊疏枝半不禁。

其三

庾信羅含俱有宅，春來秋去作誰家？
短牆若在從殘草，喬木如存可假花。
卜築應同蔣詡徑，爲園須似邵平瓜。
比年病酒開涓滴，弟勸兄酬何怨嗟？