2008 戲爲雙松圖歌[韋偃]

天下幾人畫古松，畢宏已老韋偃少。
絕筆長風起纖末，滿堂動色嗟神妙。
兩株慘裂苔蘚皮，屈鐵交錯迴高枝。
白摧朽骨龍虎死，黑入太陰雷雨垂。
松根胡僧憩寂寞，厖眉皓首無住著。
偏袒右肩露雙腳，葉裏松子僧前落。
韋侯韋侯數相見，我有一匹好東絹，
重之不減錦繡段。
已令拂拭光凌亂，請公放筆爲直幹。