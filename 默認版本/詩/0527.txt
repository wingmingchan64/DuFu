0527 奉先劉少府新畫山水障歌

堂上不合生楓樹，怪底江山起煙霧。
聞君掃卻赤縣圖，乘興遣畫滄洲趣。
畫師亦無數，好手不可遇。
對此融心神，知君重毫素。
豈但祁岳與鄭虔，筆迹遠過楊契丹。
得非玄圃裂？無乃瀟湘翻？
悄然坐我天姥下，耳邊已似聞清猿。
反思前夜風雨急，乃是蒲城鬼神入。
元氣淋漓障猶濕，眞宰上訴天應泣。
野亭春還雜花遠，漁翁暝踏孤舟立。
滄浪水深青冥闊，攲岸側島秋毫末。
不見湘妃鼓瑟時，至今班竹臨江活。
劉侯天機精，愛畫入骨髓。
自有兩兒郎，揮灑亦莫比。
大兒聰明到，能添老樹巓崖裏。
小兒心孔開，貌得山僧及童子。
若耶溪，雲門寺，
吾獨胡爲在泥滓？青鞋布襪從此始！