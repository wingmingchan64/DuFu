4686 秋風二首

其一

秋風淅淅吹巫山，上牢下牢修水關。
吳檣楚柁牽百丈，暖向神都寒未還。
要路何日罷長戟，戰自青羌連百蠻。
中巴不曾消息好，暝傳戍鼓長雲間。

其二

秋風淅淅吹我衣，東流之外西日微。
天清小城搗練急，石古細路行人稀。
不知明月爲誰好？早晚孤帆他夜歸。
會將白髮倚庭樹，故園池臺今是非。