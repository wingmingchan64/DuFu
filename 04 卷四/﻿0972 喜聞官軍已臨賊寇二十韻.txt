0972 喜聞官軍已臨賊寇二十韻

胡虜潛京縣，官軍擁賊壕。
鼎魚猶假息，穴蟻欲何逃。
帳殿羅玄冕，轅門照白袍。
秦山當警蹕，漢苑入旌旄。
路失羊腸險，雲橫雉尾高。
五原空壁壘，八水散風濤。
今日看天意，遊魂貸爾曹。
乞降那更得，尚詐莫徒勞。
元帥歸龍種，司空握豹韜。
前軍蘇武節，左將呂虔刀。
兵氣回飛鳥，威聲沒巨鰲。
戈鋋開雪色，弓矢向秋毫。
天步艱方盡，時和運更遭。
誰云遺毒螫，已是沃腥臊。
睿想丹墀近，神行羽衛牢。
花門騰絕漠，拓羯渡臨洮。
此輩感恩至，羸俘何足操。
鋒先衣染血，騎突劔吹毛。
喜覺都城動，悲連子女號。
家家賣釵釧，只待獻春醪。