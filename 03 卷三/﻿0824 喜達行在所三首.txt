0824 喜達行在所三首[自京竄至鳳翔]

西憶岐陽信，無人遂卻回。
眼穿當落日，心死著寒灰。
霧樹行相引，連山望忽開。
所親驚老瘦，辛苦賊中來。

其二

愁思胡笳夕，淒涼漢苑春。
生還今日事，閒道暫時人。
司隸章初覩，南陽氣已新。
喜心翻倒極，嗚咽淚沾巾。

其三

死去憑誰報，歸來始自憐。
猶瞻太白雪，喜遇武功天。
影靜千官裏，心蘇七校前。
今朝漢社稷，新數中興年。