4119 遣懷

昔我遊宋中，惟梁孝王都。
名今陳留亞，劇則貝魏俱。
邑中九萬家，高棟照通衢。
舟車半天下，主客多歡娛。
白刃讎不義，黃金傾有無。
殺人紅塵裏，報答在斯須。
憶與高李輩，論交入酒壚。
兩公壯藻思，得我色敷腴。
氣酣登吹臺，懷古視平蕪。
芒碭雲一去，鴈鶩空相呼。
先帝正好武，寰海未凋枯。
猛將收西域，長戟破林胡。
百萬攻一城，獻捷不云輸。
組練棄如泥，尺土負百夫。
拓境功未已，元和辭大鑪。
亂離朋友盡，合沓歲月徂。
吾衰將焉託，存歿再嗚呼。
蕭條益堪愧，獨在天一隅。
乘黃已去矣，凡馬徒區區。
不復見顏鮑，繫舟臥荊巫。
臨餐吐更食，常恐違撫孤。
=====================================================
蕭滌非《杜甫全集校注》
〚20〛媿
=====================================================
講3/462，仇3/1447，校7/4119，虎3/574，全798，新2/1221，今3/1591，趙2/1304，臆397，心1/164，鏡702，銭1/222，洙0750，唐7/2359
