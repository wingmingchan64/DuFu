3890 奉漢中王手札

國有乾坤大，王今叔父尊。
剖符來蜀道，歸蓋取荊門。
峽險通舟過，江長注海奔。
主人留上客，避暑得名園。
前後緘書報，分明饌玉恩。
天雲浮絕壁，風竹在華軒。
已覺良宵永，何看駭浪翻。
入期朱邸雪，朝傍紫微垣。
枚乘文章老，河閒禮樂存。
悲秋宋玉宅，失路武陵源。
淹薄俱崖口，東西異石根。
夷音迷咫尺，鬼物傍黃昬。
犬馬誠爲戀，狐狸不足論。
從容草奏罷，宿昔奉清罇。
=====================================================