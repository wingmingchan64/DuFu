4110 昔遊

昔者與高李，晚登單父臺。
寒蕪際碣石，萬里風雲來。
桑柘葉如雨，飛藿共徘徊。
清霜大澤凍，禽獸有餘哀。
是時倉廩實，洞達寰區開。
猛士思滅胡，將帥望三台。
君王無所惜，駕馭英雄材。
幽燕盛用武，供給亦勞哉。
吳門轉粟帛，泛海陵蓬萊。
肉食三十萬，獵射起黃埃。
隔河憶長眺，青歲已摧頹。
不及少年日，無復故人盃。
賦詩獨流涕，亂世想賢才。
有能市駿骨，莫恨少龍媒。
商山議得失，蜀主脫嫌猜。
呂尚封國邑，傅說已鹽梅。
景晏楚山深，水鶴去低回。
龐公任本性，攜子臥蒼苔。
=====================================================