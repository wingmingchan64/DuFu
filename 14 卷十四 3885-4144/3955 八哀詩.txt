3955 八哀詩[幷序]

傷時盜賊未息，興起王公、李公，歎舊懷賢，終于張相國。八公前後存歿，遂不詮次焉。

贈司空王公思禮

司空出東夷，童稚刷勁翮。
追隨燕薊兒，穎銳物不隔。
服事哥舒翰，意無流沙磧。
未甚拔行間，犬戎大充斥。
短小精悍姿，屹然強寇敵。
貫穿百萬眾，出入由咫尺。
馬鞍懸將首，甲外控鳴鏑。
洗劍青海水，刻銘天山石。
九曲非外藩，其王轉深壁。
飛兔不近駕，鷙鳥資遠擊。
曉達兵家流，飽聞《春秋》癖。
胸襟日沉靜，肅肅自有適。
潼關初潰散，萬乘猶辟易。
偏裨無所施，元帥見手格。
太子入朔方，至尊狩梁益。
胡馬纏伊洛，中原氣甚逆。
肅宗登寶位，塞望勢敦迫。
公時徒步至，請罪將厚責。
際會清河公，間道傳玉冊。
天王拜跪畢，讜議果冰釋。
翠華卷飛雪，熊虎亙阡陌。
屯兵鳳凰山，帳殿涇渭闢。
金城賊咽喉，詔鎭雄所搤。
禁暴靖無雙，爽氣春淅瀝。
巷有從公歌，野多青青麥。
及夫哭廟後，復領太原役。
恐懼祿位高，悵望王土窄。
不得見清時，嗚呼就窀穸。
永繫五湖舟，悲甚田橫客。
千秋汾晉間，事與雲水白。
昔觀文苑傳，豈述廉藺績。
嗟嗟鄧大夫，士卒終倒戟。

故司徒李公光弼

司徒天寶末，北收晉陽甲。
胡騎攻吾城，愁寂意不愜。
人安若泰山，薊北斷右脅。
朔方氣乃蘇，黎首見帝業。
二宮泣西郊，九廟起頹壓。
未散河陽卒，思明僞臣妾。
復自碣石來，火焚乾坤獵。
高視笑祿山，公又大獻捷。
異王冊崇勳，小敵信所怯。
擁兵鎭河汴，千里初妥帖。
青蠅紛營營，風雨秋一葉。
內省未入朝，死淚終映睫。
大屋去高棟，長城掃遺堞。
平生白羽扇，零落蛟龍匣。
雅望與英姿，惻愴槐里接。
三軍晦光彩，烈士痛稠疊。
直筆在史臣，將來洗箱篋。
吾思哭孤冢，南紀阻歸楫。
扶顚永蕭條，未濟失利涉。
疲苶竟何人，灑涕巴東峽。

贈左僕射鄭國公嚴公武

鄭公瑚璉器，華岳金天晶。
昔在童子日，已聞老成名。
嶷然大賢後，復見秀骨清。
開口取將相，小心事友生。
閱書百氏盡，落筆四座驚。
歷職匪父任，嫉邪常力爭。
漢儀尚整肅，胡騎忽縱橫。
飛傳自河隴，逢人問公卿。
不知萬乘出，雪涕風悲鳴。
受詞劍閣道，謁帝蕭關城。
寂寞雲臺仗，飄颻沙塞旌。
江山少使者，笳鼓凝皇情。
壯士血相視，忠臣氣不平。
密論貞觀體，揮發岐陽征。
感激動四極，聯翩收二京。
西郊牛酒再，原廟丹青明。
匡汲俄寵辱，衞霍竟哀榮。
四登會府地，三掌華陽兵。
京兆空柳色，尚書無履聲。
羣烏自朝夕，白馬休橫行。
諸葛蜀人愛，文翁儒化成。
公來雪山重，公去雪山輕。
記室得何遜，韜鈐延子荆。
四郊失壁壘，虛館開逢迎。
堂上指圖畫，軍中吹玉笙。
豈無成都酒，憂國只細傾。
時觀錦水釣，問俗終相幷。
意待犬戎滅，人藏紅粟盈。
以茲報主願，庶或裨世程。
炯炯一心在，沉沉二豎嬰。
顏回竟短折，賈誼徒忠貞。
飛旐出江漢，孤舟輕荆衡。
虛無馬融笛，悵望龍驤塋。
空餘老賓客，身上愧簪纓。

贈太子太師汝陽郡王璡

汝陽讓帝子，眉宇眞天人。
虯鬚似太宗，色映塞外春。
往者開元中，主恩視遇頻。
出入獨非時，禮異見羣臣。
愛其謹潔極，倍此骨肉親。
從容聽朝後，或在風雪晨。
忽思格猛獸，苑囿騰清塵。
羽旗動若一，萬馬肅駪駪。
詔王來射雁，拜命已挺身。
箭出飛鞚內，上又迴翠麟。
翻然紫塞翮，下拂明月輪。
胡人雖獲多，天笑不爲新。
王每中一物，手自與金銀。
袖中諫獵書，扣馬久上陳。
竟無銜橜虞，聖聰矧多仁。
官免供給費，水有在藻鱗。
匪唯帝老大，皆是王忠勤。
晚年務置醴，門引申白賓。
道大容無能，永懷侍芳茵。
好學尚貞烈，義形必霑巾。
揮翰綺繡揚，篇什若有神。
川廣不可泝，墓久狐兔鄰。
宛彼漢中郡，文雅見天倫。
何以開我悲，泛舟俱遠津。
溫溫昔風味，少壯已書紳。
舊遊易磨滅，衰謝增酸辛。

贈祕書監江夏李公邕

長嘯宇宙間，高才日陵替。
古人不可見，前輩復誰繼。
憶昔李公存，詞林有根柢。
聲華當健筆，灑落富清製。
風流散金石，追琢山岳銳。
情窮造化理，學貫天人際。
干謁走其門，碑版照四裔。
各滿深望還，森然起凡例。
蕭蕭白楊路，洞徹寶珠惠。
龍宮塔廟湧，浩劫浮雲衞。
宗儒俎豆事，故吏去思計。
眄睞已皆虛，跋涉曾不泥。
向來映當時，豈獨勸後世。
豐屋珊瑚鈎，騏驎織成罽。
紫騮隨劍几，義取無虛歲。
分宅脫驂間，感激懷未濟。
眾歸賙給美，擺落多藏穢。
獨步四十年，風聽九皋唳。
嗚呼江夏姿，竟掩宣尼袂。
往者武后朝，引用多寵嬖。
否臧太常議，面折二張勢。
衰俗凜生風，排蕩秋旻霽。
忠正負冤恨，宮闕深旒綴。
放逐早聯翩，低垂困炎厲。
日斜鵩鳥入，魂斷蒼梧帝。
榮枯走不暇，星駕無安稅。
幾分漢廷竹，夙擁文侯篲。
終悲洛陽獄，事近小臣斃。
禍階初負謗，易力何深嚌。
伊昔臨淄亭，酒酣託末契。
重敍東都別，朝陰改軒砌。
論文到崔蘇，指盡流水逝。
近伏盈川雄，未甘特進麗。
是非張相國，相扼一危脆。
爭名古豈然，關鍵欻不閉。
例及吾家詩，曠懷掃氛翳。
慷慨嗣眞作，咨嗟玉山桂。
鍾律儼高懸，鯤鯨噴迢遰。
坡陀青州血，蕪沒汶陽瘞。
哀贈竟蕭條，恩波延揭厲。
子孫存如線，舊客舟凝滯。
君臣尚論兵，將帥接燕薊。
朗吟六公篇，憂來豁蒙蔽。

故祕書少監武功蘇公源明

武功少也孤，徒步客徐兗。
讀書東岳中，十歲考墳典。
時下萊蕪郭，忍飢浮雲巘。
負米晚爲身，每食臉必泫。
夜字照爇薪，垢衣生碧蘚。
庶以勤苦志，報茲劬勞願。
學蔚醇儒姿，文包舊史善。
灑落辭幽人，歸來潛京輦。
射君東堂策，宗匠集精選。
制可題未乾，乙科已大闡。
文章日自負，吏祿亦累踐。
晨趨閶闔內，足踏宿昔趼。
一麾出守還，黃屋朔風卷。
不暇陪八駿，虜庭悲所遣。
平生滿尊酒，斷此朋知展。
憂憤病二秋，有恨石可轉。
肅宗復社稷，得無逆順辨。
范曄顧其兒，李斯憶黃犬。
祕書茂松色，再扈祠壇墠。
前後百卷文，枕藉皆禁臠。
篆刻揚雄流，溟漲本末淺。
青熒芙蓉劍，犀兕豈獨剸。
反爲後輩褻，予實苦懷緬。
煌煌齋房芝，事絕萬手搴。
垂之俟來者，正始貞勸勉。
不要懸黃金，胡爲投乳贙。
結交三十載，吾與誰遊衍。
滎陽復冥寞，罪罟已橫罥。
嗚呼子逝日，始泰則終蹇。
長安米萬錢，凋喪盡餘喘。
戰伐何當解，歸帆阻清沔。
尚纏漳水疾，永負蒿里餞。

故著作郎貶台州司戶滎陽鄭公虔

鶢鶋至魯門，不識鐘鼓饗。
孔翠望赤霄，愁思雕籠養。
滎陽冠眾儒，早聞名公賞。
地崇士大夫，況乃氣精爽。
天然生知姿，學立游夏上。
神農或闕漏，黃石愧師長。
藥纂西極名，兵流指諸掌。
貫穿無遺恨，《薈蕞》何技癢。
圭臬《星經》奧，蟲篆丹青廣。
子雲窺未遍，方朔諧太枉。
神翰顧不一，體變鍾兼兩。
文傳天下口，大字猶在牓。
昔獻書畫圖，新詩亦俱往。
滄洲動玉陛，寡鶴誤一響。
三絕自御題，四方尤所仰。
嗜酒益疏放，彈琴視天壤。
形骸實土木，親近唯几杖。
未曾寄官曹，突兀倚書幌。
晚就芸香閣，胡塵昏坱莽。
反覆歸聖朝，點染無滌盪。
老蒙台州掾，泛泛浙江槳。
覆穿四明雪，飢拾楢溪橡。
空聞紫芝歌，不見杏壇丈。
天長眺東南，秋色餘魍魎。
別離慘至今，班白徒懷曩。
春深秦山秀，葉墜清渭朗。
劇談王侯門，野稅林下鞅。
操紙終夕酣，時物集遐想。
詞場竟疏闊，平昔濫推獎。
百年見存沒，牢落吾安放。
蕭條阮咸在，出處同世網。
他日訪江樓，含悽述飄蕩。

故右僕射相國張公九齡

相國生南紀，金璞無留礦。
仙鶴下人間，獨立霜毛整。
矯然江海思，復與雲路永。
寂寞想土階，未遑等箕潁。
上君白玉堂，倚君金華省。
碣石歲崢嶸，天池日蛙黽。
退食吟大庭，何心記榛梗。
骨驚畏曩哲，鬒變負人境。
雖蒙換蟬冠，右地恧多幸。
敢忘二疏歸，痛迫蘇耽井。
紫綬映暮年，荆州謝所領。
庾公興不淺，黃霸鎭每靜。
賓客引調同，諷詠在務屛。
詩罷地有餘，篇終語清省。
一陽發陰管，淑氣含公鼎。
乃知君子心，用才文章境。
散帙起翠螭，倚薄巫廬幷。
綺麗玄暉擁，牋誄任昉騁。
自我一家則，未缺隻字警。
千秋滄海南，名繫朱鳥影。
歸老守故林，戀闕悄延頸。
波濤良史筆，蕪絕大庾嶺。
向時禮數隔，制作難上請。
再讀徐孺碑，猶思理煙艇。
=粵====================================================
陳永明《杜甫全集粵音注音》

【注音】
-----------------------------------------------------
平平仄仄

【韻部】

=蕭====================================================
蕭滌非主編《杜甫全集校注》7.3955

【異文、夾注】
〖1〗八哀詩[并序]
〖3〗傷時盗賊未息，興起王公、李公，歎舊懷賢，終于張相國。八公前後存殁，遂不詮次焉。
〖1:〗贈司空王公思禮
〖2:〗故司徒李公光弼
〖3:〗贈左僕射鄭國公嚴公武
〖4:〗贈太子太師汝陽郡王璡
〖5:〗贈秘書監江夏李公邕
〖6:〗故秘書少監武功蘇公源明
〖7:〗故著作郎貶台州司戶滎陽鄭公虔
〖8:〗故右僕射相國張公九齡
〖顚〗顛
〖貫穿百萬眾〗貫穿百萬衆
〖間道傳玉冊〗間道傳玉冊[清河公房太尉也]
〖詔鎭〗詔鎮
〖鎭河汴〗鎮河汴
〖鎭每靜〗鎮每靜
〖亙阡陌〗亘阡陌
〖鳳凰山〗鳳皇山
〖祿位高〗禄位高
〖僞臣妾〗偽臣妾
〖笑祿山〗笑禄山
〖灑涕〗洒涕
〖衞霍〗衛霍
〖羣烏〗群烏
〖延子荆〗延子荊
〖終相幷〗終相并
〖以茲〗以兹
〖輕荆衡〗輕荊衡
〖愧簪纓〗媿簪纓
〖眞天人〗真天人
〖虯鬚〗虬鬚
〖見羣臣〗見群臣
〖來射雁〗來射鴈
〖迴翠麟〗廻翠麟
〖不爲新〗不為新
〖漢中郡〗漢中郡[王弟漢中王瑀]
〖浮雲衞〗浮雲衛
〖織成罽〗織成𦋺
〖脫驂間〗脫驂閒
〖眾歸〗衆歸
〖九皋唳〗九皐唳
〖重敍東都別〗重叙東都别
〖盈川雄〗盈川雄[楊炯]
〖特進麗〗特進麗[李嶠]
〖張相國〗張相國[燕公説]
〖慷慨嗣眞作〗慷慨嗣真作[和李大夫]
〖蕪沒〗蕪没
〖存如線〗存如綫
〖六公篇〗六公篇[張桓等五王洎狄相六公]
〖晚爲身〗晚為身
〖照爇薪〗照𤑔薪
〖報茲〗報兹
〖吏祿〗吏禄
〖黃屋〗黄屋
〖滿尊酒〗滿樽酒
〖憶黃犬〗憶黄犬
〖祕書茂松色〗秘書茂松色
〖反爲〗反為
〖懸黃金〗懸黄金
〖胡爲〗胡為
〖已橫罥〗已橫罥[鄭詩在後]
〖不識鐘鼓饗〗不識鍾鼓饗
〖況乃氣精爽〗况乃氣精爽。[往者公在疾。蘇許公頲位尊望重。素未相識。早愛才名。躬自哀問。後結忘年之契。遠邇嘉之。]*
〖黃石愧師長〗黄石愧師長
〖兵流指諸掌〗兵流指諸掌。[公著《薈蕞》等諸書之外。又撰《胡本草》七卷。]*
〖益疏放〗益踈放
〖昏坱莽〗昬坱莽
〖紫芝歌〗紫芝謌
〖別離慘至今〗别離慘至今
〖竟疏闊〗竟踈闊
〖見存沒〗見存没
〖含悽述飄蕩〗含悽述飄蕩。[著作與今秘書監鄭君審篇翰齊價。謫江陵。故有「阮咸」、「江樓」之句。]*
〖二疏歸〗二踈歸
〖荆州謝所領〗荊州謝所領
〖黃霸〗黄霸
〖在務屛〗在務屏
〖巫廬幷〗巫廬並
〖陀〗陁
〖義形必霑巾〗義形必沾巾

=全====================================================
《全唐詩》7.2349,PDF7.128,《御製全唐詩》2475

【異文、夾注】
〖3〗傷時盜賊未息。興起王公、李公。歎舊懷賢。終於張相國。八公前後存歿。遂不詮次焉。
〖1:〗贈司空王公思禮
〖2:〗故司徒李公光弼[光弼已封王。贈太保。稱司徒者。以其功名著於司徒時。洗兵馬亦云司徒清鑒懸明鏡。]
〖3:〗贈左僕射鄭國公嚴公武
〖4:〗贈太子太師汝陽郡王璡
〖5:〗贈祕書監江夏李公邕
〖6:〗故祕書少監武功蘇公源明
〖7:〗故著作郎貶台州司戶滎陽鄭公虔
〖8:〗故右僕射相國[英華有曲江二字]張公九齡
〖司空出東夷〗司空出東夷。[高麗也。]*
〖穎銳物不隔〗穎銳[一作脫]物不隔
〖意無流沙磧〗意[一作氣]無流沙磧
〖貫穿百萬眾〗貫穿百萬衆
〖九曲非外藩〗九曲非外蕃
〖胸襟日沉靜〗胸襟日沈靜
〖肅肅自有適〗肅肅[一作蕭蕭]自有適
〖塞望勢敦迫〗塞望勢敦迫[一作逼]
〖間道傳玉冊〗間道傳玉冊。[哥舒翰敗潼關。思禮走行在。肅宗將斬之。清河公房琯時自蜀奉冊命至。諫上以爲可收後效。遂釋之。]*
〖翠華卷飛雪〗翠華卷飛雪[一作飛雪中]
〖屯兵鳳凰山〗屯兵鳳皇山
〖金城賊咽喉〗金城[景龍四年。送金城公主於始平縣。改名金城。非河西金城也。時思禮爲關內節度使鎭此，故云。]賊咽喉
〖禁暴靖無雙〗禁暴清[一作靖。一作靜。]無雙
〖復領太原役〗復領太原役。[長安平。思禮先入清宮。遷兵部尚書。李光弼徙河陽。代爲太原尹、北京留守。尋加守司空。]*
〖嗚呼就窀穸〗嗚呼就窀穸。[厚夜也。]*
〖永繫五湖舟〗永[一作空]繫五湖舟
〖豈述廉藺績〗豈述廉藺績[一作頗蹟]
〖嗟嗟鄧大夫〗嗟嗟[一作諾諾。一作喏喏。]鄧大夫
〖士卒終倒戟〗士卒終倒戟。[鄧景山爲太原尹。爲軍衆所殺。]*
〖胡騎攻吾城〗胡[一作獷]騎攻吾城
〖朔方氣乃蘇〗朔方氣乃[一作多]蘇
〖公又大獻捷〗公又大獻捷[一作獻大捷]
〖異王冊崇勳〗異王[異姓封王也。寶應元年五月。光弼進封臨淮郡王。]冊崇勳
〖千里初妥帖〗千里初妥帖。[上元二年。以光弼爲副元帥。統河南等八道行營節度。出鎭臨淮。]*
〖青蠅紛營營〗青蠅紛[一作徒]營營
〖死淚終映睫〗死淚終映睫。[宦官魚朝恩。郭元振用事。日謀中傷之。吐蕃入寇。代宗召光弼入援。因畏禍。遷延不至。田神功等遂不受節制。恥愧成疾薨。]*
〖雅望與英姿〗雅望與[一作歎]英姿
〖疲苶竟何人〗疲苶[乃結切。莊子。苶然疲役而不知歸。]竟何人
〖華岳金天晶〗華岳金天晶。[唐封華岳神爲金天王。]*
〖嶷然大賢後〗嶷然大賢[謂武父挺之]後
〖閱書百氏盡〗閱書百紙[一作氏]盡
〖不知萬乘出〗不知萬乘[一作乘輿]出
〖壯士血相視〗壯士血相視[一作見]
〖忠臣氣不平〗忠臣氣不[一作未]平
〖西郊牛酒再〗西郊牛酒再[一作至]
〖原廟丹青明〗原[一作九]廟丹青明
〖四登會府地〗四登會府地。[收長安。拜京兆少尹。寶應元年。拜京兆尹。兩鎭劍南。俱兼成都尹。四登會府也。]*
〖三掌華陽兵〗三掌華陽兵。[華陽黑水惟梁州。武初出刺綿州。遷東川節度。再拜成都尹。充劍南節度。再遷黃門侍郎。拜成都尹。充劍南節度，乃三掌華陽兵也。]*
〖京兆空柳色〗京兆空柳色[一作市]
〖韜鈐延子荆〗韜鈐延子荊。[武嘗延甫爲參謀。故以何遜自比。]*
〖虛館開逢迎〗虛館開[一作閒]逢迎
〖堂上指圖畫〗堂上指圖[一作書]畫
〖庶或裨世程〗庶或[一作獲]裨世程
〖沉沉二豎嬰〗沈沈二豎嬰
〖孤舟輕荆衡〗孤舟輕荊衡
〖虛無馬融笛〗虛無[一作爲。一作橫。]馬融笛
〖汝陽讓帝子〗汝陽讓帝[讓皇帝憲。本名成器。初立爲太子。後因明皇有平韋氏功。讓儲位。諡曰讓。]子
〖虯鬚似太宗〗虯鬚[一作髯]似太宗
〖色映塞外春〗色映塞外[一作寒夜]春
〖從容聽朝後〗從容聽[一作退]朝後
〖上又迴翠麟〗上又[一作入]回翠麟
〖竟無銜橜虞〗竟無銜橛虞
〖聖聰矧多仁〗聖聰[一作慈]矧多仁
〖門引申白賓〗門引申白賓。[漢楚元王與白生、申公同受詩於浮丘伯。魯穆生不嗜酒，元王爲設醴。]*
〖好學尚貞烈〗好學尚貞[一作正]烈
〖宛彼漢中郡〗宛彼漢中郡。[王弟漢中王瑀。]*
〖何以開我悲〗何以開[一作慰]我悲
〖衰謝增酸辛〗衰謝增[一作多]酸辛
〖高才日陵替〗高才日陵[一作淪]替
〖洞徹寶珠惠〗洞徹[一作涸轍]寶珠惠
〖龍宮塔廟湧〗龍宮塔廟湧[一作踴]
〖浩劫浮雲衞〗浩劫浮雲[一作空]衞
〖豈獨勸後世〗豈獨[一作特]勸後世
〖豐屋珊瑚鈎〗豐屋珊瑚鉤
〖騏驎織成罽〗騏驎織成罽[居例切]
〖義取無虛歲〗義取無虛歲。[邕尤長碑頌。中朝衣冠及天下寺觀。多齎金帛求其文。]*
〖眾歸賙給美〗衆歸賙給美
〖擺落多藏穢〗擺落多藏[一作贓]穢
〖否臧太常議〗否臧太常議。[太常博士李處直議韋巨源諡曰昭。邕再駁之。]*
〖面折二張勢〗面折二[一作三]張勢。[宋璟劾張昌宗兄弟反狀。武后不應。邕在階下大言曰。璟所陳當聽。]*
〖忠正負冤恨〗忠貞負冤[一作怨]恨
〖低垂困炎厲〗低垂困炎厲[一作癘]
〖榮枯走不暇〗榮[一作策]枯走不暇
〖夙擁文侯篲〗夙擁文侯彗
〖事近小臣斃〗事近小臣敝[一作斃]
〖易力何深嚌〗易力何深嚌。[嚌。嘗也。唐藝文傳。擩嚌道眞。]*
〖論文到崔蘇〗論文到崔[融]蘇[味道]
〖指盡流水逝〗指[一作推]盡流水逝
〖近伏盈川雄〗近伏盈川[楊炯]雄
〖未甘特進麗〗未甘特進[李嶠]麗
〖是非張相國〗是非張相國[燕公說]
〖關鍵欻不閉〗鍵捷[一作關鍵。鍵捷二字。廣韻通用。）歘不閉
〖例及吾家詩〗例[一作倒]及吾家詩
〖慷慨嗣眞作〗慷慨嗣眞作。[原注。和李大夫。乃杜審言詩。]*
〖鯤鯨噴迢遰〗鯤鯨噴迢遞
〖蕪沒汶陽瘞〗蕪沒汶陽瘞。[李林甫素忌邕。因傳以柳勣罪牽連。遣人就郡杖殺之。]*
〖朗吟六公篇〗朗吟六公篇。[張桓等五王洎狄相六公。皆邕詩。]*
〖徒步客徐兗〗徒步客[一作寓]徐兗
〖垢衣生碧蘚〗垢衣生[一作帶]碧蘚
〖報茲劬勞願〗報茲劬勞顯[一作願]
〖灑落辭幽人〗灑落[一作淚]辭幽人
〖射君東堂策〗射君東堂策。[一作射策君東堂。晉武帝詔諸賢良方正輩會東堂策問。]*
〖制可題未乾〗制可題[一作制題墨]未乾
〖乙科已大闡〗乙科[一作休聲。經策全得爲甲科。策得四帖以上爲乙科。]已大闡
〖吏祿亦累踐〗吏祿[一作掾吏]亦累踐
〖足踏宿昔趼〗足蹋宿昔趼
〖有恨石可轉〗有恨石[一作不]可轉
〖祕書茂松色〗祕書茂松意。[一作祕書茂松色。屢扈祠壇墠。前後百卷文。枕藉皆禁臠。篆刻揚雄流。溟漲本末淺。一本屢扈作再從。一本作屢侍。篆刻作制作。]*
〖再扈祠壇墠。前後百卷文。枕藉皆禁臠。篆刻揚雄流〗-*-
〖溟漲本末淺〗溟漲本末[一作未]淺
〖犀兕豈獨剸〗犀兕豈獨剸[止兗切]
〖煌煌齋房芝〗煌煌齋房芝。[漢武帝有芝房歌。時宰相王璵以祈禱媚上。源明極言之。]*
〖事絕萬手搴〗事絕[一作終]萬手搴[音蹇]
〖正始貞勸勉〗正始徵[一作貞]勸勉
〖不要懸黃金〗不要[一作惡]懸黃金
〖胡爲投乳贙〗胡爲投乳[一作亂]贙[音畎]
〖吾與誰遊衍〗吾與誰游衍
〖滎陽復冥寞〗滎陽[謂鄭虔]復冥莫
〖罪罟已橫罥〗罪罟已橫罥[音泫]
〖始泰則終蹇〗始泰則[一作郎]終蹇
〖愁思雕籠養〗愁思[一作入]雕籠養
〖滎陽冠眾儒〗滎陽冠衆儒
〖況乃氣精爽〗況乃氣精[一作氣清。一作精氣。]爽。[原注。往者公在疾。蘇許公頲位尊望重。素未相識。早愛才名。躬自撫問。後結忘年之分。遠邇嘉之。]*
〖神農或闕漏〗神農極闕漏
〖藥纂西極名〗藥纂西極[一作域]名
〖兵流指諸掌〗兵流指諸掌。[原注。公著薈蕞等諸書。又撰胡本草七卷。]*
〖薈蕞何技癢〗薈蕞何技癢。[虔采集異聞。成書四十餘卷。蘇源明請名會粹。取爾雅序會粹舊說也。一云薈蕞。草多而小。言著書多小碎事也。]*
〖圭臬星經奧〗圭臬[圭以測日景。臬以平水。]星經奧
〖子雲窺未遍〗子雲窺未徧
〖滄洲動玉陛〗滄洲動玉陛[一作階]
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗
〖〗

=奭====================================================
王嗣奭《杜臆》
=錢====================================================
錢謙益《錢注杜詩》
=====================================================
顧宸《辟疆園杜詩註解》
=仇====================================================
仇兆鰲《杜詩詳注》
=浦====================================================
浦起龍《讀杜心解》
【異文、夾注】
〚〛
【注釋】
【評論】 後詩爲諷詳敍
=楊====================================================
楊倫《杜詩鏡銓》
=譯====================================================
韓成武、張志民《杜甫詩全譯》

【譯文】

=今====================================================
張志烈主編《杜詩全集（今注本）》1.

【注釋】
〖〗
	
【大意】
〚〛
=====================================================
曹慕樊《〈北征〉新說》
〚37〛廉藺：偏義複詞，藺字足句詞，沒有意義。
=====================================================
講3/351，仇3/1372，校8/3955，虎3/460，全750，新2/1155，今3/1545，趙2/680，臆379，心1/144，鏡671，銭1/200，洙0722，唐7/2349
