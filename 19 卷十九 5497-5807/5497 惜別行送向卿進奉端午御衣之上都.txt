5497 惜別行送向卿進奉端午御衣之上都

肅宗昔在靈武城，指揮猛將收咸京。
向公泣血灑行殿，佐佑卿相乾坤平。
逆胡冥寞隨煙燼，卿家兄弟功名震。
麒麟圖畫鴻雁行，紫極出入黃金印。
尚書勳業超千古，雄鎮荊州繼吾祖。
裁縫雲霧成御衣，拜跪題封向端午。
向卿將命寸心赤，青山落日江潮白。
卿到朝廷説老翁，漂零已是滄浪客。
=====================================================
講4/664，仇4/1890，校10/5497，虎4/545，全1111，新2/1626，今4/2115，趙2/1283，臆－，心1/321，鏡919，銭1/248，洙0810，唐7/2372
