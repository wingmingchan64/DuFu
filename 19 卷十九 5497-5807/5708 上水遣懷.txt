5708 上水遣懷

我衰太平時，身病戎馬後。
蹭蹬多拙爲，安得不皓首？
驅馳四海內，童稚日餬口。
但遇新少年，少逢舊親友。
低顏下色地，故人知善誘。
後生血氣豪，舉動見老醜。
窮迫挫曩懷，常如中風走。
一紀出西蜀，于今向南斗。
孤舟亂春華，暮齒依蒲柳。
冥冥九疑葬，聖者骨亦朽。
蹉跎陶唐人，鞭撻日月久。
中間屈賈輩，讒毀竟自取。
鬱沒二悲魂，蕭條猶在否？
𡺚崒清湘石，逆行雜林藪。
篙工密逞巧，氣若酣盃酒。
歌謳互激遠，迴斡明受授。
善知應觸類，各藉穎脫手。
古來經濟才，何事獨罕有。
蒼蒼眾色晚，熊掛玄蛇吼。
黃羆在樹顛，正爲羣虎守。
羸骸將何適，履險顏益厚。
庶與達者論，吞聲混瑕垢。
=====================================================
講4/787，仇5/1957，校10/5708，虎4/652，全1164，新2/1698，今4/2202，趙2/1372，臆608，心1/196，鏡957，銭1/255，洙0825，唐7/2375
