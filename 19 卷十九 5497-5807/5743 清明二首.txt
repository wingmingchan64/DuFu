5743 清明二首

其一

朝來新火起新煙，湖色春光淨客船。
繡羽銜花他自得，紅顏騎竹我無緣。
胡童結束還難有，楚女腰支亦可憐。
不見定王城舊處，長懷賈傅井依然。
虛霑周舉爲寒食，實藉嚴君賣十錢。
鍾鼎山林各天性，濁醪麤飯任吾年。

其二

此身飄泊苦西東，右臂偏枯半耳聾。
寂寂繫舟雙下淚，悠悠伏枕左書空。
十年蹴踘將鶵遠，萬里鞦韆習俗同。
旅鴈上雲歸紫塞，家人鑽火用青楓。
秦城樓閣煙花裏，漢主山河錦鏽中。
春去春來洞庭闊，白蘋愁殺白頭翁。
=====================================================
講4/812，仇5/1968，校10/5743，虎4/675，全1174，新2/1711，今4/2230，趙2/1398，臆618，心3/821，鏡968，銭2/632，洙1849，唐7/2577
