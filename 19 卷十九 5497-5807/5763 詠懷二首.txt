5763 詠懷二首

其一

人生貴是男，丈夫重天機。
未達善一身，得志行所爲。
嗟余竟轗軻，將老逢艱危。
胡雛逼神器，逆節同所歸。
河洛化爲血，公侯草間啼。
西京復陷沒，翠蓋蒙塵飛。
萬姓悲赤子，兩宮棄紫微。
倏忽向二紀，奸雄多是非。
本朝再樹立，未及貞觀時。
日給在軍儲，上官督有司。
高賢迫形勢，豈暇相扶持。
疲苶苟懷策，栖屑無所施。
先王實罪己，愁痛正爲茲。
歲月不我與，蹉跎病於斯。
夜看酆城氣，回首蛟龍池。
齒髮已自料，意深陳苦詞。

其二

邦危壞法則，聖遠益愁慕。
飄颻桂水遊，悵望蒼梧暮。
潛魚不銜鈎，走鹿無反顧。
皦皦幽曠心，拳拳異平素。
衣食相拘閡，朋知限流寓。
風濤上春沙，千里浸江樹。
逆行少吉日，時節空復度。
井竈任塵埃，舟航煩數具。
牽纏加老病，瑣細隘俗務。
萬古一死生，胡爲足名數。
多憂污桃源，拙計泥銅柱。
未辭炎瘴毒，擺落跋涉懼。
虎狼窺中原，焉得所歷住。
葛洪及許靖，避世常此路。
賢愚誠等差，自愛各馳騖。
羸瘠且如何？魄奪針灸屢。
擁滯僮僕慵，稽留篙師怒。
終當挂帆席，天意難告訴。
南爲祝融客，勉強親杖屨。
結託老人星，羅浮展衰步。
=蕭====================================================
蕭滌非主編《杜甫全集校注》10.5763

【異文、夾注】
〖胡雛〗胡鶵
〖復陷沒〗復陷没
〖兩宮〗兩宫
〖栖屑〗棲屑
〖正爲茲〗正爲兹
〖蹉跎〗蹉𧿶
〖挂帆席〗掛帆席
〖污桃源〗汙桃源
=全====================================================
《全唐詩》7.2374,PDF7.153,《御製全唐詩》2504

【異文、夾注】
〖河洛化爲血〗河雒化爲血
〖公侯草間啼〗公侯[一作卿]草間啼
〖栖屑無所施〗棲屑無所施
〖夜看酆城氣〗夜看豐城氣
〖意深陳苦詞〗意深陳苦[一作昔]詞
〖潛魚不銜鈎〗潛魚不銜鉤
〖衣食相拘閡〗衣食相拘閡[五嘅切]
〖千里浸江樹〗千[一作十]里侵[一作浸]江樹
〖逆行少吉日〗逆行少[一作値]吉日
〖多憂汙桃源〗多憂污桃源
=====================================================
王嗣奭《杜臆》
=====================================================
錢謙益《錢注杜詩》
=====================================================
顧宸《辟疆園杜詩註解》
=====================================================
仇兆鰲《杜詩詳註》
=====================================================
浦起龍《讀杜心解》
=====================================================
楊倫《杜詩鏡銓》
=====================================================
韓成武、張志民《杜甫詩全譯》
=====================================================
張志烈主編《杜詩全集（今注本）》1.
=====================================================
講4/828，仇5/1978，校10/5763，虎4/688，全1182，新2/1720，今4/2238，趙2/1490，臆616，心1/202，鏡972，銭1/252，洙0823，唐7/2374
