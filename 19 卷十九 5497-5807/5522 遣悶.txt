5522 遣悶

地闊平沙岸，舟虛小洞房。
使塵來驛道，城日避烏檣。
暑雨留蒸濕，江風借夕涼。
行雲星隱見，疊浪月光芒。
螢鑒緣帷徹，蛛絲罥鬢長。
哀筝猶凭几，鳴笛竟霑裳。
倚著如秦贅，過逢類楚狂。
氣衝看劍匣，穎脫撫錐囊。
妖孽關東臭，兵戈隴右瘡。
時清疑武略，世亂跼文場。
餘力浮于海，端憂問彼蒼。
百年從萬事，故國耿難忘。
=====================================================
