5542 秋日荊南述懷[三十韻]

昔承推獎分，愧匪挺生材。
遲暮宮臣忝，艱危袞職陪。
揚鑣隨日馭，折檻出雲臺。
罪戾寬猶活，干戈塞未開。
星霜玄鳥變，身世白駒催。
伏枕因超忽，扁舟任往來。
九鑽巴噀火，三蟄楚祠雷。
望帝傳應實，昭王問不迴。
蛟螭深作橫，豺虎亂雄猜。
素業行已矣，浮名安在哉？
琴烏曲怨憤，庭鶴舞摧頹。
秋雨漫湘水，陰風過嶺梅。
苦搖求食尾，常曝報恩腮。
結舌防讒柄，探腸有禍胎。
蒼茫步兵哭，展轉仲宣哀。
飢籍家家米，愁徵處處杯。
休爲貧士歎，任受眾人咍。
得喪初難識，榮枯劃易該。
差池分組冕，合沓起蒿萊。
不必伊周地，皆登屈宋才。
漢庭和異域，晉史坼中台。
霸業尋常體，忠臣忌諱災。
羣公紛戮力，聖慮窅徘徊。
數見銘鍾鼎，眞宜法斗魁。
願聞鋒鏑鑄，莫使棟梁摧。
盤石圭多翦，凶門轂少推。
垂旒資穆穆，祝網但恢恢。
赤雀翻然至，黃龍詎假媒。
賢非夢傅野，隱幾鑿顏坏。
自古江湖客，冥心若死灰。
=====================================================
坏，同坯（ㄆㄧ，pui1）
=====================================================
蕭滌非《杜甫全集校注》
〚3〛媿
=====================================================
講4/693，仇4/1904，校10/5542，虎4/568，全1124，新2/1641，今4/2136，趙2/1309，臆591，心3/795，鏡927，銭2/605，洙1739，唐7/2562
