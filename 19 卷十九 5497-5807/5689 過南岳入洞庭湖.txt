5689 過南岳入洞庭湖

洪波忽爭道，岸轉異江湖。
鄂渚分雲樹，衡山引舳艫。
翠芽穿裛蔣，碧節吐寒蒲。
病渴身何去？春生力更無。
壤童犂雨雪，漁屋架泥塗。
攲側風帆滿，微冥水驛孤。
悠悠迴赤壁，浩浩略蒼梧。
帝子留遺恨，曹公屈壯圖。
聖朝光御極，殘孽駐艱虞。
才淑隨廝養，名賢隱鍛爐。
邵平元入漢，張翰後歸吳。
莫怪啼痕數，危檣逐夜烏。
=====================================================
講4/779，仇5/1951，校10/5689，虎4/644，全1159，新2/1689，今4/2196，趙2/1368，臆607，心3/802，鏡954，銭2/613，洙1806，唐7/2567
