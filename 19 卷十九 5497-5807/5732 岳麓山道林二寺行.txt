5732 岳麓山道林二寺行

玉泉之南麓山殊，道林林壑爭盤紆。
寺門高開洞庭野，殿腳插入赤沙湖。
五月寒風冷佛骨，六時天樂朝香爐。
地靈步步雪山草，僧寶人人滄海珠。
塔劫宮牆壯麗敵，香廚松道清涼俱。
蓮花交響共命鳥，金牓雙迴三足烏。
方丈涉海費時節，懸圃尋河知有無。
暮年且喜經行近，春日兼蒙暄暖扶。
飄然斑白身奚適，旁此煙霞茅可誅。
桃源人家易制度，橘洲田土仍膏腴。
潭府邑中甚淳古，太守庭內不喧呼。
昔遭衰世皆晦迹，今幸樂國養微軀。
依止老宿亦未晚，富貴功名焉足圖。
久爲野客尋幽慣，細學何颙免興孤。
一重一掩吾肺腑，山鳥山花吾友于。
宋公放逐曾題壁，物色分留與老夫。
=====================================================
講4/844，仇5/1986，校10/5732，虎4/703，全1188，新2/1708，今4/2227，趙2/1402，臆654，心3/823，鏡966，銭1/262，洙0841，唐7/2379
