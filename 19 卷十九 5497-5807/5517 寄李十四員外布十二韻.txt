5517 寄李十四員外布十二韻[新除司議郎兼萬州別駕，雖尚伏枕，已聞理裝]

名參漢望苑，職述景題輿。
巫峽將至郡，荊門好附書。
遠行無自苦，內熱比何如？
正是炎天闊，那堪野館疏。
黃牛平駕浪，畫鷁上凌虛。
試待盤渦歇，方期解纜初。
悶能過小徑，自為摘嘉蔬。
渚柳元幽僻，村花不掃除。
宿陰繁素柰，過雨亂紅蕖。
寂寂夏先晚，泠泠風有餘。
江清心可瑩，竹冷髮堪梳。
直作移巾几，秋帆發弊廬。
=====================================================
柰，㮏（ㄋㄞˋ，noi6）