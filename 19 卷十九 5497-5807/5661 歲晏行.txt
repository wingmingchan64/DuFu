5661 歲晏行

歲云暮矣多北風，瀟湘洞庭白雪中。
漁父天寒網罟凍，莫徭射鴈鳴桑弓。
去年米貴闕軍食，今年米賤大傷農。
高馬達官厭酒肉，此輩杼軸茅茨空。
楚人重魚不重鳥，汝休枉殺南飛鴻。
況聞處處鬻男女，割慈忍愛還租庸。
往日用錢捉私鑄，今許鉛錫和青銅。
刻泥爲之最易得，好惡不合長相蒙。
萬國城頭吹畫角，此曲哀怨何時終？
=====================================================
講4/767，仇5/1943，校10/5661，虎4/634，全1154，新2/1681，今4/2186，趙2/1357，臆602，心1/324，鏡950，銭1/267，洙0812，唐7/2382
