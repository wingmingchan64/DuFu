0184 行次昭陵

舊俗疲庸主，羣雄問獨夫。
讖歸龍鳳質，威定虎狼都。
天屬尊堯典，神功協禹謨。
風雲隨絕足，日月繼高衢。
文物多師古，朝廷半老儒。
直詞寧戮辱，賢路不崎嶇。
往者災猶降，蒼生喘未蘇。
指麾安率土，盪滌撫洪鑪。
壯士悲陵邑，幽人拜鼎湖。
玉衣晨自舉，鐵馬汗常趨。
松栢瞻虛殿，塵沙立暝途。
寂寥開國日，流恨滿山隅。

參考
仇407