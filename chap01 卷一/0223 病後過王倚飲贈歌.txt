0223 病後過王倚飲贈歌

麟角鳳觜世莫識，煎膠續弦奇自見。
尚看王生抱此懷，在於甫也何由羨。
且遇王生慰疇昔，素知賤子甘貧賤。
酷見凍餒不足恥，多病沉年苦無健。
王生怪我顏色惡，答云伏枕艱難徧。
瘧癘三秋孰可忍，寒熱百日相交戰。
頭白眼暗坐有胝，肉黃皮皺命如綫。
惟生哀我未平復，為我力致美肴膳。
遣人向市賒香粳，喚婦出房親自饌。
長安冬葅酸且綠，金城土酥淨如練。
兼求畜豪且割鮮，密沽斗酒諧終宴。
故人情義晚誰似，令我手脚輕欲旋。
老馬為駒信不虛，當時得意況深眷。
但使殘年飽喫飯，只願無事長相見。

參考
仇198