1366 有懷台州鄭十八司戶[虔]

天台隔三江，風浪無晨暮。
鄭公縱得歸，老病不識路。
昔如水上鷗，今如罝中兔。
性命由他人，悲辛但狂顧。
山鬼獨一脚，蝮虵長如樹。
呼號旁孤城，歲月誰與度？
從來禦魑魅，多為才名誤。
夫子嵇阮流，更被時俗惡。
海隅微小吏，眼暗髮垂素。
黃帽映青袍，非供折𦝫具。
平生一杯酒，見我故人遇。
相望無所成，乾坤莽廻互。