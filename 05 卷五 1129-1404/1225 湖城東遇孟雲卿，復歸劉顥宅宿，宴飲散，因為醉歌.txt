1225 湖城東遇孟雲卿，復歸劉顥宅宿，宴飲散，因爲醉歌

疾風吹塵暗河縣，行子隔手不相見。
湖城城東一開眼，駐馬偶識雲卿面。
況非劉顥爲地主，嬾廻鞭轡成高宴。
劉侯歎我攜客來，置酒張燈促華饌。
且將款曲終今夕，休語艱難尚酣戰。
照室紅爐促曙光，縈䆫素月垂文練。
天開地裂長安陌，寒盡春生洛陽殿。
豈知驅車復同軌？可惜刻漏隨更箭。
人生會合不可常，庭樹雞鳴淚如綫。
=====================================================
講1/679，仇2/500，校3/1225，虎1/609，全224，新1/382，今2/486，趙1/270，臆114，心1/253，鏡208，銭1/70，洙0230，唐7/2280
