1216 閿鄉姜七少府設鱠戲贈長歌

姜侯設鱠當嚴冬，昨日今日皆天風。
河凍未漁不易得，鑿冰恐侵河伯宮。
饔人受魚鮫人手，洗魚磨刀魚眼紅。
無聲細下飛碎雪，有骨已剁觜春葱。
偏勸腹腴愧年少，軟炊香飯緣老翁。
落碪何曾白紙濕，放筯未覺金盤空。
新歡便飽姜侯德，清觴異味情屢極。
東歸貪路自覺難，欲別上馬身無力。
可怜爲人好心事，於我見子真顏色。
不恨我衰子貴時，悵望且爲今相憶。
=====================================================
講1/682，仇2/502，校3/1216，虎1/612，全225，新1/384，今2/488，趙1/267，臆114，心1/254，鏡209，銭1/71，洙0231，唐7/2281
