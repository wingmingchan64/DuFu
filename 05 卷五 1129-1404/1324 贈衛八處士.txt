1324 贈衛八處士

人生不相見，動如參與商。
今夕復何夕，共此燈燭光！
少壯能幾時？鬢髮各已蒼！
訪舊半為鬼，驚呼熱中腸。
焉知二十載，重上君子堂。
昔別君未㛰，兒女忽成行。
怡然敬父執，問我來何方？
問答乃未已，兒女羅酒漿。
夜雨剪春韭，新炊閒黃粱。
主稱會面難，一舉累十觴。
十觴亦不醉，感子故意長。
明日隔山岳，世事兩茫茫。