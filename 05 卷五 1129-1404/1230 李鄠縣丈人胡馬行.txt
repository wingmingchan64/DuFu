1230 李鄠縣丈人胡馬行

丈人駿馬名胡騮，前年避胡過金牛。
廻鞭卻走見天子，朝飲漢水暮靈州。
自矜胡騮奇絕代，乘出千人萬人愛。
一聞說盡急難材，轉益愁向駑駘輩。
頭上銳耳批秋竹，腳下高蹄削寒玉。
始知神龍別有種，不比俗馬空多肉。
洛陽大道時再清，累日喜得俱東行。
鳳臆龍鬐未易識，側身注目長風生。
=====================================================