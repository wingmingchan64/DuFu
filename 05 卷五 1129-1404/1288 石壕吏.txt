1288 石壕吏

暮投石壕村，有吏夜捉人。
老翁踰牆走，老婦出門看。
吏呼一何怒！婦啼一何苦！
聽婦前致詞：“三男鄴城戍。
一男附書至，二男新戰死。
存者且偷生，死者長已矣。”
“室中更無人，惟有乳下孫。
有孫母未去，出入無完裙。”
“老嫗力雖衰，請從吏夜歸。
急應河陽役，猶得備晨炊。”
夜久語聲絕，如聞泣幽咽。
天明登前途，獨與老翁別。
=====================================================