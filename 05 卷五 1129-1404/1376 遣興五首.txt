1376 遣興五首

其一

蟄龍三冬臥，老鶴萬里心。
昔時賢俊人，未遇猶視今。
嵇康不得死，孔明有知音。
又如隴坻松，用捨在所尋。
大哉霜雪幹，歲久為枯林。

其二

昔者龐德公，未曾入州府。
襄陽耆舊閒，處士節獨苦。
豈無濟時策？終竟畏羅罟。
林茂鳥有歸，水深魚知聚。
舉家隱鹿門，劉表焉得取？

其三

陶潛避俗翁，未必能達道。
觀其著詩集，頗亦恨枯槁。
達生豈是足？默識蓋不早。
有子賢與愚，何其掛懷抱？

其四

賀公雅吳語，在位常清狂。
上疏乞骸骨，黃冠歸故鄉。
爽氣不可致，斯人今則亡。
山陰一茅宇，江海日淒涼。

其五

吾憐孟浩然，裋褐即長夜。
賦詩何必多，往往凌鮑謝。
清江空舊魚，春雨餘甘蔗。
每望東南雲，令人幾悲吒。
=====================================================
講1/768，仇2/562，校3/1376，虎2/55，全255，新1/427，今2/537，趙1/320後三首のみ（修訂本前二首1/325），臆－，心1/68，鏡233，銭1/88·1/92，洙0312·0314，唐7/2289·7/2291
