1197 遣興三首

其一

我今日夜憂，諸弟各異方。
不知死與生，何況道路長。
避寇一分散，飢寒永相望。
豈無柴門歸，欲出畏虎狼。
仰看雲中鴈，禽鳥亦有行。

其二

蓬生非無根，漂蕩隨高風。
天寒落萬里，不復歸本叢。
客子念故宅，三年門巷空。
悵望但烽火，戎車滿關東。
生涯能幾何，常在羈旅中。

其三

昔在洛陽時，親友相追攀。
送客東郊道，遨遊宿南山。
煙塵阻長河，樹羽成皋閒。
回首載酒地，豈無一日還。
丈夫貴壯健，慘戚非朱顏。
=====================================================