1299 新婚別

兔絲附蓬麻，引蔓故不長。
嫁女與征夫，不如棄路傍。
結髮爲妻子，席不煖君牀。
暮婚晨告別，無乃太匆忙。
君行雖不遠，守邊赴河陽。
妾身未分明，何以拜姑嫜？
父母養我時，日夜令我藏。
生女有所歸，雞狗亦得將。
君今往死地，沈痛迫中腸！
誓欲隨君去，形勢反蒼黃。
勿爲新婚念，努力事戎行！
婦人在軍中，兵氣恐不揚。
自嗟貧家女，久致羅襦裳；
羅襦不復施，對君洗紅妝。
仰視百鳥飛，大小必雙翔。
人事多錯迕，與君永相望。
=====================================================
講1/721，仇2/530，校3/1299，虎2/12，全239，新1/400，今2/513，趙1/273，臆123，心1/55，鏡222，銭1/77，洙0212，唐7/2284
