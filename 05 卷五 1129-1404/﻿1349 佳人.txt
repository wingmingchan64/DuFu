1349 佳人

絕代有佳人，幽居在空谷。
自云良家子，零落依草木。
關中昔喪敗，兄弟遭殺戮。
官高何足論，不得收骨肉。
世情惡衰歇，萬事隨轉燭。
夫壻輕薄兒，新人美如玉。
合昬尚知時，鴛鴦不獨宿。
但見新人笑，那聞舊人哭。
在山泉水清，出山泉水濁。
侍婢賣珠廻，牽蘿補茅屋。
摘花不插髮，采栢動盈掬。
天寒翠袖薄，日暮倚脩竹。