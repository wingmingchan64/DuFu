【異文、夾注】
〖陰陽割昏曉〗隂陽割昏曉
〖盪胸生曾雲〗盪胷生曾雲
〖會當凌絕頂〗會當凌絶頂
〖一覽眾山小〗一覽衆山小

【注釋】
趙曰：嶽，一作岳。甫詩集有三《望嶽》。東嶽一名岱宗，故曰：岱宗夫何如。其二南嶽，故曰：南岳配朱鳥。其三乃望西岳，故曰：西岳崚嶒聳處尊。
《書》：岳宗泰山，爲四岳所宗。《風俗通》云：泰山，山之尊者，一曰岱宗。岱，始也；宗，長也。萬物之始，陰陽交代，爲五岳之長。◯趙云：言其山之長大。東嶽謂之岱宗。《書》云：東巡狩，至於岱宗是也。
晉孫興公《遊天台賦序》云：天台者，蓋山岳之神秀也。《陳書》：虎丘山者，吳之神秀。◯趙云：曹毗《對儒篇》云：大人達觀，任化昏曉。上句言其山之靈異，如劉禹錫言九華山爲造化一尤物也。下句又言其山之長大，如《史記》言崑崙日月所相避隱爲光明也。
《公羊》曰：觸石而出，膚寸而合。不崇朝而徧天下者，泰山之雲也。張衡《南都賦》：淯水盪其胸◯趙云：陸機《文賦》有曾雲之峻。曾，積也。曾積之雲，其潤尤多，可以盪滌人胸。以言山之高。
《子虛賦》：中必決眥。◯薛云：《子虛賦》稱射藝之妙，所中者必決裂其目眥也。子美望岳，以言觀覽之遠，攄決其目力，入飛鳥之羣。與射弓無相干明矣。◯趙云：屈原《思美人》云：因歸鳥而致辭。
孟子曰：孔子登東山而小魯，登泰山而小天下。《揚子》：升東岳而知眾山之迤邐也。《漢官儀》：及泰山盤道屈曲上，凡五十餘盤，經小天門、大天門，如從穴中視天窗也。◯趙云：沈休文《早發定山》詩云：絕頂復孤圓。劉義慶《世說》載云：江左地促，不如中國。若使阡陌條暢，則一覽而盡。