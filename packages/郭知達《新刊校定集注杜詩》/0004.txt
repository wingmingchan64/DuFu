【異文、夾注】
〖陰壑生虛籟〗隂壑生虚籟
〖雲臥衣裳冷〗雲卧衣裳冷
〖欲覺聞晨鐘〗欲覺聞晨鍾

【注釋】
龍門，在西京河南縣。《地志》曰：闕塞山，一名伊闕，而俗名龍門耳。奉先寺，則公後又有近體詩云「氣色皇都近，金銀佛寺開」也。
後魏太武帝始光元年，創立伽藍，爲招提之號。
◯《杜補遺》：《釋氏要覽》載《釋名》曰：寺，嗣也。謂治事者，相嗣續於內，故天子有九寺焉。《後漢》：明帝永平十年，丁卯，佛法初至。有印士二僧①，摩騰、法蘭，以白馬䭾經像屆洛陽，敕於鴻臚寺安置。至十一年戊辰，敕於雍門外別建寺，以白馬爲名。謂僧居爲寺自此始。
又《增輝記》云：招提者，梵言拓鬥提奢，唐言四方僧物。後人傳寫之誤，以拓爲招，又省去鬥奢二字，止稱招提，卽今十方住持寺院是也。
佛寺謂之招提，蓋天竺國之語。
如《涅槃經》➂云：造僧招提則生不動國。
孟浩然詩：清夜宿招提。
謝莊《月賦》：聲林虛籟，淪池滅波。
梁昭明太子《鍾山解講》：暾出巖隱光➃，月落林餘影。
薛云：山謙之《丹陽記》曰：太興中，議者皆言漢司徒許彧墓闕可徙之，王茂弘弗欲。南望牛頭山兩峯，曰：天闕也，豈煩改作！
◯黃氏《多識錄》云：此寺今在西洛之龍門。按韋述《東都記》云：龍門號雙闕，以與大內對峙，若天闕焉。方知老杜用天闕，蓋指龍門也。妄改爲天闚，荆公又改爲天閱，皆非。
◯《杜正謬》：天闕，龍門也。子美詩注云。龍門在洛陽之南，蓋伊闕也。遠望雙對峙如門。而其詩有「金銀佛寺開」之句，則奉先寺也。《洛陽記》曰：闕塞山在河南縣。《左傳》：晉趙鞅納王，使汝寬守闕塞。伏虔謂南山伊闕是也。杜預注云：洛西南闕口也，俗名龍門是。山谷云：王介甫謂當作天閱，蓋對雲臥爲親切耳。鮑明遠樂府《升天行》：風衾委松宿，雲臥恣天行。
◯蔡《正異》云：世傳古本作天闚，今從之。《莊子》：以管闚天，正用此字。
◯趙云：惟蔡伯世云：古作天闚，極是。惜乎知引《莊子》以管闚天而已，所以又起或者之疑。《莊子》曰：至人者上窺青天，下潛黃淵。《後漢·郅惲傳》曰：非闚天者不可與圖遠。若引此不亦明乎？孟浩然：雲臥晝不起。

【永明校記】
①「印士二僧」，臺北故宮藏本、四庫本同。聶巧平點校本作「印土二僧」。
②「至十一年戊辰」，臺北故宮藏本、四庫本同作「二十一年戊辰」。從聶巧平點校本改。
➂「更宿招提境」注引《涅槃經》，「涅槃」之「槃」，原字左月/⺼，右上巳，右下木，統一碼缺。
➃「月林散清影」注引《鍾山解講》：「暾出巖隱光」，臺北故宮藏本作「瞰出巖隱光」，四庫本、聶巧平點校本同。

【按語】
招提，梵文作 Caturdeśa。