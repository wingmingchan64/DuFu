王嗣奭《杜臆》45,PDF98,54,PDF1.136【評論】此詩須溪評不中窾，而且不解「紅蕊」之語。余謂「無家」二字，乃一篇之骨，故先提出。唯無家而對寒食之月，月如金波而淚亦如之，此時直欲斫卻月中之桂令清光更多。何也？吾婦孤居，是謂「有女仳離」，而桂放紅蕊，想像此際，能無顰眉？所以欲斫月中之桂也。且仳離不獨人間，天上亦有之。如女、牛隔河，能無愁思？且得自寬。秋以爲期，猶當渡河，則夫仳離之女，會合無期，愁思又當何如也？本意只是對月憶內，會未有期，而感傷之至，有觸卽發，湊著卽用。金波、斫桂，不必符其本來，而牛、女渡河，不必目前所有也。起語十字作一句讀，纔是對月。不然是對寒食，不合詩題矣。詩題不云寒食對月，而云「一百五日」，蓋公以去年冬至棄妻出門，今紀其日，見其久也。按：祿山以去年六月陷京師，公率妻子而避賊，《彭衙行》所云「盡室久徒步」是也。於是寄居鄜州，是在至德元載之夏，所云「十旬半雷雨」是也。至十月，房琯戰敗於陳陶，公始棄妻子北奔行在，計在冬至。已而陷賊，寒食尙在賊中。而鄜州亦嘗被賊，《述懷詩》所云「寄書問三川，未知家在否？比聞同被禍」是也。鄜州在三川，公在賊中，消息兩不相聞，此其思家與平時不同，憂念之極，故其命詞獨異。至鄜路經三川，以華池水、黑水、洛水會同得名。乃知詩用牛、女渡河事，非泛引也。