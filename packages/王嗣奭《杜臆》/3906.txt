王嗣奭《杜臆》284,PDF337,308,PDF4.124【評論】「西閣百尋餘」，高之極也。高之所見，旣與卑異；中宵所見，又與白日異。「飛星過水白」，譚云：「『過』字妙，『白』字更妙。」余謂二字有何妙，只「水」字妙。星飛於天，而夜從閣上視，忽見白影一道從水過，轉盼卽失之矣。公卽寫入詩，眞射雕手。「落月動沙虛」亦然。沙本白，而落月斜光，從閣上望，影搖沙動。靜則實而動則虛，此如以鏡取影者。「鳥擇木」、「魚潛波」，鍾云：「『知』字『想』字，不問而識其爲中宵矣。」亦影響語。不知公此時有避地遠害之思，心之所之，想及於物，知其能擇木而潛波，蓋羨之也。末句露出「兵甲」，正發其意。「親朋滿天地」，因兵甲而少來書，則兵甲亦滿天地矣。◯己以憂亂而不安寢，故羨巢鳥、潛魚。