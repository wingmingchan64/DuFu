王嗣奭《杜臆》120,PDF173,141,PDF2.95【評論】此與「諸葛大名」一首意正相發，「運移漢祚」，「志決身殲」，所以悲諸葛者至矣。此詩起興於「森柏」，而草芳春色，鳥報好音，烏知予心之悲？追思先主三顧之頻，計在天下，非止欲偏安而已。論老臣之心，直欲追光武之中興，恢高祖之鴻業，如兩朝之開濟而後已；乃以伊、呂之具，出師未捷，身已先死，所以流千古英雄之淚者也。蓋不止爲諸葛悲之，而千古英雄有才無命者，皆括於此，言有盡而意無窮也。今以歷事二君爲「兩朝」，則「天下計」、「開濟」，俱說不通矣。