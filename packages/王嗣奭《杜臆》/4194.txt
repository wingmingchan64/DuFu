王嗣奭《杜臆》261,PDF314,303,PDF4.75【評論】此公一生精力，用之文章，始成一部《杜詩》，而此篇乃其自序也。《詩三百篇》各自有序；而此篇又一部《杜詩》之總序也。起來二句，乃一部《杜詩》所從胎孕者。「文章千古事」，便須有千古識力爲之骨；而「得失寸心知」，則寸心具有千古。此乃文章家祕密藏,而千古立言之標準。從此悟入，而後其言立，可與立德、立功稱三不朽，初無軒輊者也。然何以云「文章小技於道未爲尊」耶？此正須識其道之所尊者安在。得所尊，則文章千古；失所尊，則文章小技。必視文章爲小技，而後能以文章成千古之業。本無二義，在人自悟耳。◯作者殊列，而名不浪垂，此二句又千古詩人之總括，謂其寸心皆有獨知在也。《三百篇》乃詩之鼻祖，而《騷》乃其裔孫。《騷》旣不見，則《雅》、《頌》可知，不能無慨。自蘇、李輩倡爲五言，而漢道於斯爲盛，此又詩之大宗也。前輩如建安、黃初諸公，飛騰而入；至六朝之綺麗，乃其餘波，不可少也。後賢繼作，前代義例，兼而有之；然歷代各有清規，非必一途之拘也。舊例、清規皆法也，儒家誰不有之？而妙繇心悟。余從弱歲，已極力於此，則永懷江左之逸，而不能無病於之鄴中之奇。病猶歉也，蓋江左諸公，猶之騄驥，無非良馬；乃曹家父子，如麒麟又帶好兒，此其獨擅之奇也。予之疲心於此，自信車輪已斲；而兒懶失學，堂構仍虧，能如曹家父子乎？雖《潛夫》有《論》，幼婦有碑，莫爲繼述，皆虛謾耳，此予所病於鄴中者也。「緣情」用陸機語，謂作詩也。詩緣情生，止以自慰其漂蕩；而抱疾屢遷，又自疏其漂蕩也。自「經濟慚長策」至「秋水憶皇陂」，皆敍其漂蕩之實與其漂蕩之故，而結以「不敢要佳句，愁來賦別離」，別離乃漂蕩之異名。而「緣情慰漂蕩」乃後半篇之總括也。◯「鬱鬱星辰劍」，其鋒藏也；「蒼蒼雲雨池」，其龍潛也。皆公自況也。