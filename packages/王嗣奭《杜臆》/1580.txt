王嗣奭《杜臆》91,PDF144,111,PDF2.35【評論】甁乃宮中汲井之物，賊陷京師，致流落人間，公見而感之云。亂後碧井亦廢，猶幸此物之存也。當未亂時，瑤殿何等深遠。銅甁未嘗離水，有百丈哀音，音哀始能動人，且起下「美人」，宮中之人，雖聽樂而哀也。音從轆轤出，百丈狀井之深也。側想美人之意，但悲此甁沉於寒甃耳，誰知井之廢也。想而曰側，對禁中物，儼若天威在上。御用之物，必蛟龍爲耳而飾以金，蛟龍半已缺落，而猶見已折之黃金。缺落則悲之，金折而甁在，則幸之也。忠臣心事，觸物卽發如此。【永明校記】上海圖書館藏本「儼若天威在上」後有「眞頃刻不忘君者」七字。