王嗣奭《杜臆》139,PDF192,158,PDF2.128【異文、夾注】〖1〗江詠五首【評論】公之詠物，俱有爲而發，非就物賦物者，蓋詩之比也。◯初居江上，觸目成詩，故云江詠。丁香體雖柔弱，氣卻馨香，終與蘭麝爲偶，雖粉身甘之，此守死善道者。麗春乃春華之最，而不與百草相競，此闇然不求人知者。梔子色堪染帛，而其性過寒，如人有所長，亦有所短；則用其長不責其短，「無求備於一人」也。鸂鶒入籠，本非所願。然可以養毛羽，可以避鷹隼。故人於失意之時，未必非得意之路，在人善用之耳。「莫悵望」、「莫辭勞」，委曲寬慰，眞仁人之言。花鴨之色，蓋黑白相間者。黑白分明，羣心所妬，況可嘵嘵自鳴乎？故君子以含光混世爲貴。【永明校記】上海圖書館藏本「公之詠物」前，有刪去之「江詠不可曉」五字。