王嗣奭《杜臆》2,PDF55,9,PDF1.46【評論】「齊魯青未了」，「盪胸生雲」，「決眥入鳥」，皆望見岱岳之高大，揣摹想像而得之。故首用「夫何如」，正想像光景，三字直管到「入歸鳥」。此詩中大開合也。「齊魯青未了」，語未必實，而用此狀岳之高，眞雄蓋一世。「陰陽割昏曉」，造語亦奇，此實語矣。「蕩胸生層雲」，狀襟懷之浩蕩也。「決眥入歸鳥」，狀眼界之寬闊也。想像登嶽如此，非實語，不可以句字解也。公蓋身在岳麓，神遊岳頂，所云「一覽眾山小」者，已冥搜而得之矣。結語不過借證於孟，而照應本題耳，非眞須再登絕頂也。集中《望嶽》詩三見，獨此辭愈少，力愈大，直與泰岱爭衡。詩垂近千年，未有賞識者。余初亦嫌「盪胸」一聯爲累句，今始知其奇。伯敬乃謂：「此詩妙在起，後六句不稱。」猶然俗人之見也。又謂：「定用望嶽語作結，便弱便淺。」請問將用何語作結耶？仇兆鰲《杜詩詳註》引文：王嗣奭《杜臆》云：「盪胸」句，狀襟懷之浩蕩。「決眥」句，狀眼界之空闊。公身在岳麓，而神遊岳頂，所云「一覽眾山小」者，已冥搜而得之矣，非必再登絕頂也。【按語】據此，則詩第二句至第六句，均屬想象之詞，不必咬死。正因是想象之詞，才有「辭愈少，力愈大」之空間。