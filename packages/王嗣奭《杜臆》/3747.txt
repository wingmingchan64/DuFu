王嗣奭《杜臆》305,PDF358,356,PDF5.13【評論】第一首寫其形勝，便堪爲夔吐氣。其二：「白帝夔州各異城」，今《方志》亦不辨其同異。公《秋興》詩「白帝城高」而後首卽「夔府孤城」，知非異城也。無從考正。若「蜀江、楚峽」，總一江耳。其三：不成語，亦不知其解。其四：「赤甲白鹽」，正公初卜居處。云「閭閻繚繞」，似厭喧闐而再卜居瀼西耳。其五：瀼東西一萬家，知其喧猶不減也，豈復厭之而再徙東屯耶？「背飛鶴子」二句，自比其不能就官，而與小人事農耕也。其六：公有從瀼西移居東屯詩，所謂「平地一川穩」是也。又云「高齋見一川，解纜不知年」，蓋有安居之意。其七：可與《灩澦》詩互看。「白晝攤錢」，豈卽所云「橫黃金」者耶？