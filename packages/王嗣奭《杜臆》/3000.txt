王嗣奭《杜臆》174,PDF227,199,PDF3.42【異文、夾注】〖1〗桃竹杖引贈章留後【評論】觀東坡《跋桃竹》，卽今之椶竹也，川東至今有之。◯「出入爪甲鏗有聲」，竹堅故也。珍愛之極，遂想到鬼奪、龍爭，眞是奇怪。至「重爲告」以下，又換一意，變幻恍惚，不可端倪。總是感章公用情之厚，以雙杖比之，恃之而得以安居於蜀；出蜀便失所恃，欲再覓一章留後而不可得，故賦此爲贈，非賦竹杖也。◯起來六句，用韻參錯，不可拘束。只「江妃水仙」句便奇，後來俱從此語脫化。◯鍾評：「調奇、法奇、語奇，而無潑撒之病，繇其氣奧故也。」余謂「老去詩篇渾漫興」是實話，廣德以來之作，俱是漫興，而得失相半。失之則淺率無味，得之則出神入鬼。如此等詩，俱非苦心極力所能至也。