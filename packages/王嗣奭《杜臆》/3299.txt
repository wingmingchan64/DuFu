王嗣奭《杜臆》205,PDF258,232,PDF3.108【評論】岷嶺在南蠻之北，徐關在東海之西，由岷抵徐，道路甚遠，故行非時日可到，淚亦無時不流；「萬行」，非一日之啼也。「唯高枕」，猶云「憶弟看雲白晝眠」；「獨杖藜」，謂弟不俱也。時則危，見卽暫，身則衰白，再見難期，故意都迷。悲極不堪再讀。◯「南蠻北」、「東海西」，屬對工巧。其二：一柱觀在楚，江通則弟之去不止；望鄕臺在蜀，日落則己之情難堪。客身東北行，而意亦長東北，不復回顧；齊州安在？則己之心神亦逐之而去矣，況望其來乎！正與「汝去幾時來」相應。其三：添出諸姑，則己與弟又多出一條心事矣。「去傍干戈覓」，則消息不可知；「來看道路通」，則會合不可期。「短衣」二句，謂其從干戈中去，應第三句。「莫作俱流落」，諸姑亦在其中矣。「長瞻碣石鴻」，望其南來也，應第四句。【按語】「岷嶺南蠻北，徐關東海西」，首聯對仗：「南蠻北」對「東海西」。同時，「南」對「北」，「東」對「西」，爲句中對。故云「屬對工巧」。