王嗣奭《杜臆》304,PDF357,355,PDF5.11【評論】弟爲蒼水使而加一「尙」字，見官未稱其才也。然論名家，終不出我杜陵人。故以黃門朝謁者，旣我從叔，而陪之者又我令弟。比來黃門旣以相國而兼安蜀，因復命而歸朝，且入秦矣。弟今陪之，朝夕不離，無論同舟解鞍之時，卽捨舟策馬，無非論兵之地，可時商略戡亂之策。我叔拖玉腰金，此乃報主之身，非安享富貴之身也。今已季夏，須兼程而進，莫於途中度清秋、吟蟋蟀；願早入朝，開黃閣而畫麒麟。使叔得以報主，弟得以榮進，而光寵杜陵不小也。◯按：潘安仁爲黃門，作《秋興賦》云：「蟋蟀鳴於軒屛。」杜鴻漸亦黃門，故用其語。