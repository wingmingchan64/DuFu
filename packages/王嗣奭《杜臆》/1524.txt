王嗣奭《杜臆》104,PDF157,174,PDF2.161【評論】此詩因時事傷懷，而強爲排遣，故興起於寒城之菊，雖霜露愁慘，而開花自如；下文皆此意，而借景物以發之，蓋興而比也。柳條長而體脆弱，不耐風吹，如「狂風挽斷最長條」是也，柳枝旣斷，天風隨之而不搖，以比身已去職，曠官之罪不相及也。笳乃軍中之樂，墮淚者，因兵戈之不息也。樓陰，樓影也，水淨而樓影直，以比身處隱約而守志不移也。「山昏日斜」，比君德不聰而讒邪蔽之也。「客淚」、「山昏」二句，根「霜露」來，正其苦懷；而「天風」、「水淨」二句，根「菊花」來，正其借以自遣者。「歸鳥」以自比其行遁，秦川詩所云：「鷦鷯一枝」是也。鴉見異則噪，比直臣也。語意謂身已黜陟不相關，但悲兵戈之擾，而不悲其身之窮也。身已貧賤不能移，所慮者衮職有闕，而不慮其身之辱也。當此衰世，見幾者俱已隱去，我亦安能獨留？亦有忠直之臣，不思遠引，犯顏苦口而無益於事，亦可哀也已！公以直諫被黜，旣已自哀而復哀後人也。公滿腹苦懷，極力遣之，而終有不可遣者在。忠愛結自衷曲，景物取之目前，觸景傷心，情生景會，沉著痛快，列之《三百》而無愧者。余潛思累日，始得其解，而時事傷心，不覺墮淚。