王嗣奭《杜臆》13,PDF66,19,PDF66【異文、夾注】〖1〗故武衛將軍挽詞三首【評論】「嚴警當寒夜」，見軍令之嚴，雖死猶有生氣。「封侯意疏闊」，無限感慨。文帝謂李廣曰：「惜哉子不遇時，如當高帝時，萬戶侯豈足道哉！」詩意本此。「銛鋒」頂「舞劍」來；「行愜順」，言所向如意也。「猛噬」頂「射獸」來；「失蹻騰」以比凶暴不敢跳梁。「赤羽」，修可引《家語》「赤羽若日」，固非；而須溪指雁爲炙之解亦未是。蓋前四句，猶一夫之勇也，「赤羽千夫膳」謂指飛鳥以爲糧，亦頂善射來，走獸不必言。蓋「一夫善射，百夫決拾」，如李陵所將，皆奇材劍客，力扼虎，射命中，故行不齎糧。乘河冰之合，橫行沙漠，絕無阻滯，而行之愜順又可徵矣。故下有部曲精銳之語。「部曲仍精銳，匈奴氣不驕」，死後如此，生前可知，挽武將至此極矣。合三詩觀之，橫行沙漠，匈奴喪氣，雖衞、霍不過如此，何以史無其名？且與前首「王者今無戰」相戾，況云「無戰」，似在開元盛時。按《唐鑑》：開元二年，玄宗嘗遣薛訥將兵擊契丹。豈將軍在其中耶？