王嗣奭《杜臆》10,PDF63,16,PDF1.59【異文、夾注】〖1〗奉寄韋尹丈人【評論】杜凡奉贈詩，前半頌所贈，末後自陳；而此獨參錯轉折，承頂呼應，脈理極細。公自注：「故廬在偃師，承公頻有訪問。」偃師在河南，正韋尹所轄。其所問蓋修煉之術，故篇中有「《青囊》」、「丹砂」、「道術」、「薊子」、「祝雞翁」等語。「尸鄕」乃偃師鄕名。「河尹」、「孔融」舊注已明。「《青囊》」乃仙術書，洙註引郭璞《陰陽算歷書》。誤矣。「河尹」二句，言舊屬通家，故承見問。「《青囊》」二句自謂。「鼎食」二句謂尹。「尊榮」二句，雙頂上來。「濁酒」二句，正應「憶途窮」。而「江湖」二句，單言途窮如此。「牢落乾坤大」，應前「章甫西東」。「周流道術空」，應前《青囊》葛洪。「謬慚知薊子，眞怯笑揚雄」，謂尹比我於薊子，知之謬也，吾實慚之。嘲我如雄之尙白，則我不敢當，眞自怯也。「盤錯」二句，頌尹治行。吾尸鄕雖有土室庇在宇下，而難說是祝雞翁，翁蓋有道術者，以結葛洪之訪也。修煉安得有術？好事者往往爲人所欺，而又以之欺人，此詩自具供狀。【永明校記】「揚雄」，上海圖書館藏本（頁一六）作「楊雄」。【按語】1. 偃師，洛陽市東，34.65084615004482, 112.76322472770217。2. 薊子訓，東漢方士。3. 祝雞翁，傳爲偃師人，居尸鄕北山下，養雞百，年餘，有雞千餘頭，皆立名字。（見《列仙傳》）4. 葛洪（283年—343年），字稚川，號抱樸子，人稱葛仙翁，丹陽句容（今屬江蘇）人，晉朝時代的陰陽家、醫學家、博物學家、制藥化學家、煉丹術家、著名的道教人士。5. 揚雄：哀帝時丁、傅、董賢用事，諸附離之者或起家至二千石。時雄方草太玄，有以自守，泊如也。或謿雄以玄尚白，而雄解之，號曰解謿。（《揚侍郎集·自序》《漢書·揚雄傳下》：子徒笑我玄之尚白，吾亦笑子之病甚，不遭臾跗、扁鵲，悲夫！