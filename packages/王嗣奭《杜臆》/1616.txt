王嗣奭《杜臆》98,PDF151,118,PDF2.48【異文、夾注】〖1〗秦州見勑目喜薛璩畢曜遷官兼述索居【評論】此詩舊解多誤，而須溪尤謬。余順文而通其義，以俟識者。◯李白樂府起句：「大雅久不作。」而此起亦云：「大雅何寥闊。」二公文匠，其見正同。◯「諸生困一經」，公自謂也。「投漢閣」亦自謂，三上賦而爲時宰所抑。「還蜀」、「囚梁」，必謂二子，而事不可考；且下文又有「埋獄」語，蓋三人俱「議哭秦庭」，而窮亦同也。◯「混合」、「羶腥」，謂祿山之亂。「帝力」、「天威」，謂肅宗收復兩京，法駕初還。「羣公會星」，謂官屬稀疎也。「宮臣點染」、「柱史零丁」，謂侍御未得其人，先言此以爲二子擢官得人地也。「忝趨棲鳳」，公自謂。而「歎聚螢」必非車胤事，必別有所出；大抵謂聚螢之光無幾，而無裨於太陽也。◯「喚人看騕褭」，不自衒鬻也。「不嫁惜娉婷」，愆期以待時也。此謂二子不輕進，而「掘劍」、「提刀」，始謂二子之遷擢也。「侏儒」四句，謂己有意並進，而流落於遠方也。「羽書」四句，謂亂猶未平。上將盈邊，元勛裂土，而玉燭未調，青萍莫握，此忠臣烈士所以憤激而涕零也。己在秦州，乃隴西地，雖能言如鸚鵡，而俗人輕之；若以在原之情，則不異兄弟，猶興急難之思也。秋風蕭索，唯高臥於關塞以想儀刑而已。「玉燭」、「青萍」語，蓋以屬望於二子。