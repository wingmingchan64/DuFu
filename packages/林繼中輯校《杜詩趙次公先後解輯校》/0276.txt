林繼中輯校《杜詩趙次公先後解輯校》PDF128

【校】《草堂詩箋》卷三此題下注云：范溫以此詩爲韋見素，趙傁以此詩爲韋濟，魯訔又謂集又有《上韋左相二十韻》，自系曰見素，未知孰是。若從范氏、趙氏說，則此詩當題曰左相，若從魯氏說，則此詩當題曰左丞云云。據此，則趙注原題當作《奉贈韋左相丈二十二韻》。
趙云：梁任昉《奏彈劉整》云：以前代外戚，仕因紈袴。晉束皙云：丹墀步紈袴之童，東野遺白顚之叟。《莊子》云：伯夷、叔齊餓死首陽之山。《史記》云：伯夷、叔齊，積仁潔行如此而餓死。《前漢·周亞夫傳》：許負相之曰：君後九年而餓死。《鄧通傳》：上使善相人者相通，曰：當貧餓死。◯此篇雖古詩二十二韻，而第二字平側相次，又多對偶。紈袴不餓死，言貴富者之享福祿；而儒冠多誤身，言爲士者之易貧賤。公詩又曰：有儒愁餓死。則不餓死之反矣。又曰：儒術豈謀身，亦此之謂也。◯《百家注》引趙曰：以孔子而有絕糧削迹之事，則儒冠誤身可知矣。
趙云：《吳越春秋》載伍子胥謂漁父曰：性命屬天，今屬丈人。此呼人爲丈人矣。◯劉伯倫《酒德頌》有：熟視不見太山之形，靜聽不聞雷霆之聲。◯《蜀志·許靖〈與曹公書〉》云：豈可具陳。古詩：歡樂難具陳。世有託名東坡《事實》，輒云：毛遂有言，賤子一一具陳之。以爲渾語，卻不引出何書。其全帙引，類皆如此，非特浼吾杜公，又浼蘇公，而罔無識，眞大雅之厄，學者之不幸也。
趙云：沈休文《別范安成》云：平生少年日。◯充字，《晁錯傳》：以臣充賦。◯《集千家注杜工部詩集》引趙曰：《易》：觀國之光，利用賓于王。
【校】所引沈休文詩一句，《百家注》標作定功曰。◯《集千家注杜工部詩集》所引，《九家注》、《百家注》咸作僞王洙注。
趙云：梁孝元帝之敗，焚圖書十四萬卷，曰：讀書萬卷，猶有今日!故焚之。◯中著一「破」字，則字著力而新奇矣。
【校】梁孝元帝之敗：清刻本作：《梁元帝紀》：兵敗。
趙云：《雄傳》曰：顧常好辭賦，每擬相如。故公於賦則言敵揚雄。◯鍾嶸爲《詩品》，其品子建詩云：植詩原出於《國風》，氣骨高奇，辭彩華茂，超越今古，卓爾不羣。故公於詩言親子建也。◯親字，親近之親，言與之近也。
趙云：《新書》（今按，指《新唐書》）誤矣！蓋惑於後篇有《陪李北海宴歷下亭》而言之耳。殊不知公在洛陽時，李邕先與相見；其後邕爲北海太守，遇公於齊州，又相見；至青州，又相見。何以明之？《陪李北海宴歷下亭》，則相見於齊州，蓋歷下亭在齊州也；《八哀詩》於《李邕篇》云：伊昔臨淄亭，酒酣託末契。則相見於青州，蓋臨淄亭在青州也。又云：重敍東都別，朝陰改軒砌。則追言洛陽相見事，蓋洛陽則東都也。豈不先識面於洛陽，而在齊地再相見乎？則《新唐書》之誤，以再見爲始識面矣。◯《百家注》引趙曰：李邕、王翰，唐文苑一時之文人也。以李邕而有識面之求，以王翰而有卜鄰之願，則公之名重於時可知。
趙云：曹子建云：人人自謂握靈蛇之珠。◯呂凱《與雍闓檄》云：諸葛丞相英材挺出。
趙云：《嵇康傳》：鍾會欲害康，曰：宜因釁除之，以淳風俗。
趙云：鮑照《答客篇》：此意更堅滋。◯鮑照《發後渚》詩有：蕭條背鄕心。《列子》載林類年且百歲，拾穗行歌。張湛注云：古之隱者也。舊注卻引朱買臣行歌道中負薪，此乃窮困悲歌耳，與非隱淪之義不相接。◯桓譚《新論》曰：天下神人五：一曰神仙，二曰隱淪。郭璞《江賦》有：納隱淪之列眞。舊注引顏延年、謝朓、鮑照、謝靈運詩，皆在《新論》、《江賦》之後。此不知本始，是謂無祖者也。◯《世說》：周顗何如庾亮？顗曰：蕭條方外，亮不如臣。
趙云：《後漢》：李尤騎驢馳村，狐兔驚走。魏文帝《與吳質書》：旅食南館。郭景純《遊仙詩》曰：京華遊俠窟。謝靈運《齋中讀書》詩曰：昔余遊京華。京華繁富之地，而當春時，尤爲繁富，於此旅食，亦不能爲樂矣。
趙云：《論語》：乘肥馬。◯《百家注》引趙曰：鮑照詩結交多貴門，出入富兒鄰是也。
趙云：鮑照《野鵝賦》云：對鐘鼓之悲辛。
趙云：《官韻》欻字注云：有所吹起貌。《神仙傳》：王母降大茅君，歌曰：駕我八景輿，欻然入玉清。又《莊子·庚桑楚》篇：出無本，入無竅。注云：欻然自生非有本，欻然自死非有根。又《法華經》有欻然火起之語。
趙云：屈原《悲回風》云：據青冥而攄虹。玉逸《九思》曰：玄鶴兮高飛，增逝兮青冥。注：青冥，雲也。◯此兩句以魚鳥爲喩，一反一正，可以爲句法。◯宋玉《九辯》：悲蹭蹬而無歸。
趙云：厚，言其相待之厚，蓋如《後漢》云：所以慰藉之甚厚。眞，言其懷抱之眞，蓋如《莊子》云：其爲人也眞。厚則相親愛，眞則不藏善，乃所以爲每每誦杜公佳句也。此厚與眞之義甚明。《詩眼》所謂，卻成杜公厚自慚愧於韋，杜公眞實能知韋之賢耳。非是。蓋不省厚、眞字，是詩字之足，只單著一字爲句，且用押韻，而字自有力，其義煥然也。◯《杜詩詳注》引趙曰：厚，言其相待之厚，如《世說》：范（達）〔逵〕深愧其厚意。
【校】范達：思賢講舍刻本作范逵。
趙云：《左傳》：同官爲僚。《書》：百僚師師。◯誦佳句於同僚，是時公已召試賜官也。《世說》載孫興公作《天台賦》成，以示范榮期。每至佳句，輒云：應是我輩語。而誦佳句三字，則隋煬帝善屬文，不欲人出其右。王胄死，帝誦其佳句云：庭草無人隨意綠，復能作此語耶？
《百家注》引趙曰：舊所引雖是，然無喜字，亦不謂之貢公，此乃劉孝標《廣絕交論》王陽登而貢公喜是也。
趙云：沈佺期《傷王學士》詩云：原憲貧無怨，顏回樂自持。
趙云：《吳越春秋》：吳王僚之母謂王曰：公子光心氣怏怏，常有愧恨之色。舊注卻引《韓信》、《周亞夫傳》，乃鞅鞅字，又不連心字，非公本意所引用耳。
《百家注》引趙曰：此詩人欲去之意，造語如此，非眞有東海之役也。◯趙云：去秦，言欲捨而去耳，乃張儀惡陳軫於秦王曰：軫欲去秦而之楚。舊注卻引李斯言天下之士退而不敢西向，裹足不入秦；卻只是不入秦矣。
趙云：潘安仁《西征賦》言長安之境曰：南有玄（霸）〔灞〕素滻，北有清渭濁涇。故公凡言渭必曰清渭，言涇必曰濁涇，皆用此矣。終南山與清渭，以在秦地，故接去秦之下及之。
趙云：《李固傳》云：竊感古人一飯之報。注云：謂靈輒也。公所用主此。舊注更引《范睢傳》一飯之德必償。自是償字。又引《孔融傳》：一餐之惠必報。自是餐字。以一飯之恩，嘗擬如靈輒之報宣子，況大臣相知，不獨一飯耳，其去之懷思爲如何？此詩人之情也。
趙云：何遜詩：可憐雙白鷗，朝夕水上遊。◯浩蕩雖本水，而不必專言水。或取流放之貌，如《離騷》云：怨靈修之浩蕩。或取曠遠之貌，如《楚辭》曰：志浩蕩而傷懷是也。世間本多作波字，東坡定作沒字，言鷗滅沒於煙波間，而浩蕩遠去，尤有義理。而宋敏求謂鷗不解沒，作波字，便覺一篇神氣索然也。范淑衷甫云：世有師曠《禽經》之書，其中曰：鳧善浮，鷗善沒。則沒字卻是沉沒之沒，與前說又相反矣。
【校】與前說又相反：清刻本與字前有卽字。