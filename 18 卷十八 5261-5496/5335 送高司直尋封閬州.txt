5335 送高司直尋封閬州

丹雀銜書來，暮棲何鄉樹？
驊騮事天子，辛苦在道路。
司直非冗官，荒山甚無趣。
借問泛舟人：胡爲入雲霧？
與子姻婭間，既親亦有故。
萬里長江邊，邂逅一相遇。
長卿消渴再，公幹沉綿屢。
清談慰老夫，開卷得佳句。
時見文章士，欣然淡情素。
伏枕聞別離，疇能忍漂寓。
良會苦短促，溪行水奔注。
熊羆咆空林，遊子慎馳騖。
西謁巴中侯，艱險如跬步。
主人不世才，先帝常特顧。
拔爲天軍佐，崇大王法度。
淮海生清風，南翁尚思慕。
公宮造廣廈，木石乃無數。
初聞伐松柏，猶卧天一柱。
我病書不成，成字讀亦誤。
爲我問故人，勞心鍊征戍。
=====================================================
講4/543，仇4/1828，校9/5335，虎4/447，全1063，新2/1564，今4/2028，趙2/1188，臆562，心1/190，鏡887，銭1/241，洙0749，唐7/2368
