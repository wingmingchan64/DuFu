5364 後苦寒行二首

其一

南紀巫廬瘴不絕，太古以來無尺雪。
蠻夷長老怨苦寒，崑崙天關凍應折。
玄猿口噤不能嘯，白鵠翅垂眼流血，
安得春泥補地裂。

其二

晚來江門失大木，猛風中夜吹白屋。
天兵斷斬青海戎，殺氣南行動坤軸，
不爾苦寒何太酷？巴東之峽生凌凘，
彼蒼迴斡人得知？
=====================================================
講4/585，仇4/1848，校9/5364，虎4/480，全1079，新2/1584，今4/2044，趙2/1219，臆568，心1/319，鏡893，銭1/236，洙0734，唐7/2365
