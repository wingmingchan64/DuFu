5288 寫懷二首

其一

勞生共乾坤，何處異風俗？
冉冉自趨競，行行見羈束。
無貴賤不悲，無富貧亦足。
萬古一骸骨，鄰家遞歌哭。
鄙夫到巫峽，三歲如轉燭。
全命甘留滯，忘情任榮辱。
朝班及暮齒，日給還脫粟。
編蓬石城東，採藥山北谷。
用心霜雪間，不必條蔓綠。
非關故安排，曾是順幽獨。
達士如弦直，小人似鈎曲。
曲直吾不知，負暄候樵牧。

其二

夜深坐南軒，明月照我膝。
驚風翻河漢，梁棟已出日。
羣生各一宿，飛動自儔匹。
吾亦驅其兒，營營爲私實。
天寒行旅稀，歲暮日月疾。
榮名忽中人，世亂如蟣虱。
古者三皇前，滿腹志願畢。
胡爲有結繩，陷此膠與漆？
禍首燧人氏，厲階董狐筆。
君看燈燭張，轉使飛蛾密。
放神八極外，俛仰俱蕭瑟。
終契如往還，得匪合仙術。
=====================================================