5347 舍弟觀赴藍田取妻子到江陵喜寄三首

其一

汝迎妻子達荊州，消息真傳解我憂。
鴻雁影來連峽內，鶺鴒飛急到沙頭。
嶢關險路今虛遠，禹鑿寒江正穩流。
朱紱即當隨綵鷁，青春不假報黃牛。

其二

馬度秦山雪正深，北來肌骨苦寒侵。
他鄉就我生春色，故國移居見客心。
剩欲提携如意舞，喜多行坐白頭吟。
巡簷索共梅花笑，冷蕊疏枝半不禁。

其三

庾信羅含俱有宅，春來秋去作誰家？
短牆若在從殘草，喬木如存可假花。
卜築應同蔣詡徑，爲園須似邵平瓜。
比年病酒開涓滴，弟勸兄酬何怨嗟？
=====================================================
講4/570，仇4/1841，校9/5347，虎4/469，全1073，新2/1577，今4/2036，趙2/1183，臆560，心3/673，鏡890，銭2/569，洙1695，唐7/2541
