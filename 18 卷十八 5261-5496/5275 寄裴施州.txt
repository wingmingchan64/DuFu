5275 寄裴施州

廊廟之具裴施州，宿昔一逢無此流。
金鍾大鏞在東序，冰壺玉衡懸清秋。
自從相遇減多病，三歲爲客寬邊愁。
堯有四岳明至理，漢二千石眞分憂。
幾度寄書白鹽北，苦寒贈我青羔裘。
霜雪迴光避錦袖，龍蛇動篋蟠銀鈎。
紫衣使者辭復命，再拜故人謝佳政。
將老已失子孫憂，後來況接才華盛！
=====================================================
講4/509，仇4/1810，校9/5275，虎4/416，全1052，新2/1547，今4/2002，趙2/1211，臆361，心1/313，鏡875，銭1/178，洙0716，唐7/2335
