5489 憶昔行

憶昔北尋小有洞，洪河怒濤過輕舸。
辛勤不見華蓋君，艮岑青輝慘么麼。
千崖無人萬壑靜，三步迴頭五步坐。
秋山眼冷魂未歸，仙賞心違淚交墮。
弟子誰依白茅室，盧老獨啟青銅鎖。
巾拂香餘搗藥塵，階除灰死燒丹火。
玄圃滄洲莽空闊，金節羽衣飄婀娜。
落日初霞閃餘映，倏忽東西無不可。
松風磵水聲合時，青兕黃熊啼向我。
徒然咨嗟撫遺迹，至今夢想仍猶作。
祕訣隱文須內教，晚歲何功使願果。
更討衡陽董鍊師，南浮早鼓瀟湘柂。
=====================================================
講4/659，仇4/1888，校9/5489，虎4/542，全1109，新2/1624，今4/2111，趙2/1348，臆601，心1/320，鏡917，銭1/245，洙0801，唐7/2370
