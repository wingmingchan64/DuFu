5405 喜聞盜賊蕃寇總退口號五首

其一

蕭關隴水入官軍，青海黃河卷塞雲。
北極轉愁龍虎氣，西戎休縱犬羊羣。

其二

贊普多教使入秦，數通和好止煙塵。
朝廷忽用哥舒將，殺伐虛悲公主親。

其三

崆峒西極過崑崙，駝馬由來擁國門。
逆氣數年吹路斷，蕃人聞道漸星奔。

其四

勃律天西采玉河，堅昆碧碗最來多。
舊隨漢使千堆寶，少答胡王萬匹羅。

其五

今春喜氣滿乾坤，南北東西拱至尊。
大曆二年調玉燭，玄元皇帝聖雲孫。
=====================================================
講4/604，仇4/1857，校9/5405，虎4/494，全1086，新2/1593，今4/2068，趙2/919，臆570，心3/858，鏡900，銭2/534，洙1443，唐7/2520
