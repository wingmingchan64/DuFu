5297 可歎

天上浮雲如白衣，斯須變幻如蒼狗。
古往今來共一時，人生萬事無不有。
近者抉眼去其夫，河東女兒身姓柳。
丈夫正色動引經，酆城客子王季友。
羣書萬卷常闇誦，《孝經》一通看在手。
貧窮老瘦家賣屐，好事就之為携酒。
豫章太守高帝孫，引為賓客敬頗久。
聞道三年未曾語，小心恐懼閉其口。
太守得之更不疑，人生反覆看亦醜。
明月無瑕豈容易？紫氣鬱鬱猶衝斗。
時危可仗真豪俊，二人得置君側否？
太守頃者領山南，邦人思之比父母。
王生早曾拜顏色，高山之外皆培塿。
用為羲和天為成，用平水土地為厚。
王也論道阻江湖，李也丞疑曠前後。
死為星辰終不滅，致君堯舜焉肯朽？
吾輩碌碌飽飯行，風后力牧長迴首。
=====================================================