林繼中輯校《杜詩趙次公先後解輯校》PDF75

【注釋】
趙云：《新唐書》載：白隱岷山，後更客任城，居徂徠山。按，任城屬濟州，時白方在東都，將遊梁、宋而往也，故公詩及之。
趙云：周公居東二年。東都，今之西京也。起於班孟堅作《兩都賦》，名之曰東都，故得承以爲言也。◯木華《海賦》云：不悟所歷之近遠。潘安仁《悼亡》：望廬思其人，入室想所歷。◯《詩序》：其人機巧。而江文通《擬張綽》詩：胸中去機巧。
趙云：《語》云：飯蔬食。《詩》云：今也每食不飽。《孟子》：雖蔬食菜羮，未嘗不飽也。◯《百家注》引趙曰：此意似雖日見羶腥之物，而其食猶未厭乎藜藿，所以對之而增愧，則甫之貧困無資可見矣。
【校】所引《孟子》原句當作：雖蔬食菜羮瓜祭，必齊如也。
趙云：四句通義，離爲兩端則語意不相接。蓋詩人不以文害辭，以青精石飯之法，內見五藏，色如嬰孺，豈不謂之大藥乎？而青精飯法，其所用之物，如以南燭草木葉煮取汁漬青稻米炊之。張君房云：青稻米，如豫章西山青米，吳、越青龍稻草是也。此亦費尋討，不亦謂之大藥資乎？◯《百家注》引趙曰：蓋詩人不以文害辭，以青精飯可謂之大藥矣。《眞誥》云：霍山有道者鄧元伯，受青精石飯之法，內見五藏，色如嬰孺。豈不謂之大藥乎？
【校】所引《眞誥》云云，《九家注》作杜田《正謬》注，非趙注。鄧元伯，《學津討原》本《眞誥》作鄧伯元，無「色如嬰孺」四字。
《百家注》引趙曰：李白宜通籍金閨，以不得志，遂浮遊四方，此爲事幽討也。
趙云：梁謂汴州，今之東京。宋謂宋州，今之南京。◯《百家注》引趙曰：瑤草事，雖出於《山海經》：姑瑤之山，帝女死焉。化爲瑤草，服之者媚於人。而瑤草字，江淹《登廬山》詩：瑤草正翕赩。《別賦》云：惜瑤草之徒芳。蓋以仙境之物美言之耳。今子美正承江淹而用之也。
