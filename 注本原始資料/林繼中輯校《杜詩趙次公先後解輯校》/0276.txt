林繼中輯校《杜詩趙次公先後解輯校》PDF128

【校】
《草堂詩箋》卷三此題下注云：范溫以此詩爲韋見素，趙傁以此詩爲韋濟，魯訔又謂集又有《上韋左相二十韻》，自系曰見素，未知孰是。若從范氏、趙氏說，則此詩當題曰左相，若從魯氏說，則此詩當題曰左丞云云。據此，則趙注原題當作《奉贈韋左相丈二十二韻》。
趙云：梁任昉《奏彈劉整》云：以前代外戚，仕因紈袴。晉束皙云：丹墀步紈袴之童，東野遺白顚之叟。《莊子》云：伯夷、叔齊餓死首陽之山。《史記》云：伯夷、叔齊，積仁潔行如此而餓死。《前漢·周亞夫傳》：許負相之曰：君後九年而餓死。《鄧通傳》：上使善相人者相通，曰：當貧餓死。◯此篇雖古詩二十二韻，而第二字平側相次，又多對偶。紈袴不餓死，言貴富者之享福祿；而儒冠多誤身，言爲士者之易貧賤。公詩又曰：有儒愁餓死。則不餓死之反矣。又曰：儒術豈謀身，亦此之謂也。◯《百家注》引趙曰：以孔子而有絕糧削迹之事，則儒冠誤身可知矣。
