郭知達《新刊校定集注杜詩》臺PDF1.84,中PDF2.3,四1068-3,聶1.1

【異文、夾注】
〖早充觀國賓〗早充觀國賔
〖王翰願卜鄰〗王翰願卜隣
〖欻然欲求伸〗歘然欲求伸
〖青冥卻垂翅〗青冥却垂翅
〖每於百僚上〗每於百寮上
〖竊效貢公喜〗竊効貢公喜
〖祇是走踆踆〗秖是走踆踆
〖卽將西去秦〗即將西去秦
〖回首清渭濱〗回首清渭濵
〖況懷辭大臣〗况懷辭大臣
〖白鷗沒浩蕩〗白鷗没[一作波]浩蕩

【注釋】
注：鮑文虎云：韋濟，韋嗣立子，天寶中授尙書左丞。史有傳，附嗣立後。
《前漢·班氏敍傳》曰：王鳳薦班伯宜勸學，召見宴昵殿。上方鄕學，鄭寬中、張禹朝夕入說《尙書》、《論語》於金華殿中，詔伯受焉。數年，金華之業絕，出與王、許子弟爲羣，在於綺襦紈袴之間，非其好也。晉灼曰：白綺之襦，冰紈之袴也。師古曰：紈，素也；綺，今之細綾也，並貴戚子弟之服。
朱買臣妻曰：如公等，終餓死於溝中耳。
◯趙云：梁任昉《奏彈劉整》云：以前代外戚，仕因紈袴。晉束皙云：丹墀步紈袴之童，東野遺白顚之叟。《莊子》云：伯夷、叔齊餓死首陽之山。《史記》云：伯夷、叔齊，積仁潔行如此而餓死。《前漢·周亞夫傳》：許負相之曰：君後九年而餓死。《鄧通傳》：上使善相人者相通，曰：當貧餓死。
《莊子》曰：儒者冠圜冠者知天時。
《儒行》曰：冠章甫之冠。
《前漢·酈食其傳》：沛公不喜儒，諸客冠儒冠來者，沛公輒解其冠，溺其中。
◯趙云：此篇雖古詩二十二韻，而第二字平側相次，又多對偶。紈袴不餓死，言貴富者之享福祿；儒冠多誤身，言爲士者之易貧賤。公詩又曰：有儒愁餓死。則不餓死之反矣。又曰：儒術豈謀身。亦此之謂也。
《易·師》：貞，丈人吉。注：丈人，嚴莊之稱。
應璩詩：避席跪自陳，賤子實空虛。
鮑照《東武吟》：主人且勿喧，賤子歌一言。
◯趙云：《吳越春秋》載：伍子胥謂漁父曰：性命屬天，今屬丈人。此呼人爲丈人矣。劉伯倫《酒德頌》有：熟視不見太山之形，靜聽不聞雷霆之聲。《蜀志》：許靖《與曹公書》云：豈可具陳。古詩：歡樂難具陳。世有託名《東坡事實》，輒云毛遂有言，賤子一一具陳之。以爲渾語，卻不引出何書。其全秩①引類皆如此，非特浼吾杜公，又浼蘇公，而罔無識，眞大雅之厄，學者之不幸也!
賈誼：洛陽年少。
◯趙云：沈休文《別范安成》云：平生少年日。
《易》：觀國之光，利用賓于王。
◯趙云：充字，《晁錯傳》：以臣充賦。
《三輔決錄·蔡邕傳》：不妄下筆。
魏文帝論云：傅武仲下筆不能自休。孔文舉表：性與道合，思若有神。
◯趙云：梁孝元帝之敗，焚圖書十四萬卷，曰：讀書萬卷，猶有今日!故焚之。中著一「破」字，則字著力而新奇矣。
揚雄有《長楊》、《甘泉》等賦。
◯趙云：《雄傳》曰：顧常好辭賦，每擬相如。故公於賦則言敵揚雄。
增添：曹植字子建，封陳思王。善屬文，著《洛神賦》、《責躬》、《公讌》等詩。後人謂天下才共一石，子建獨得八斗。
◯趙云：鍾嶸爲《詩品》，其品子建詩云：植詩原出於《國風》，氣骨高奇，辭彩華茂，超越今古，卓爾不羣。故公於詩言親子建也。親字，親近之親，言與之近也。
李邕，廣陵江都人。父善，嘗注《文選》。邕少知名。長安初②，李嶠等薦邕詞高行直，堪爲諫官，由是召拜左拾遺。玄宗東封，獻賦稱旨。後進不識，京洛阡陌聚觀，以爲古人。或傳眉目有異，衣冠望風尋訪，門巷塡隘。
齊神武自太原來朝，見宋遊道曰：常聞其名，今日始識其面。
◯師云：按《新唐史》杜本傳言：公自少貧不自振，客齊、趙、吳、楚間。李邕奇其才，先往見之。
◯趙云：《新書》誤矣！蓋惑於後篇有《陪李北海宴歷下亭》而言之耳。殊不知公在洛陽時，李邕先與相見；其後邕爲北海太守，遇公於齊州，又相見；至青州又相見。何以明之？《陪李北海宴歷下亭》則相見於齊州，蓋歷下亭在齊州也。《八哀詩》於《李邕篇》云：伊昔臨淄亭，酒酣託末契，則相見於青州，蓋臨淄亭在青州也。又云：重敍東都別，朝陰改軒砌，則追言洛陽相見事，蓋洛陽則東都也。豈不先識面於洛陽，而在齊地再相見乎？則《新唐書》之誤，以再見爲始識面矣。
唐王翰，幷州晉陽人。日聚英豪，恣爲歡賞。文士祖詠、杜華嘗在座。
◯師云：《左傳》：非宅是卜，惟鄰是卜。
古詩：何不策高足，先據要路津。
◯趙云：曹子建云：人人自謂握靈蛇之珠。◯呂凱《與雍闓檄》云：諸葛丞相英材挺出。
魏杜恕：舉明主於唐虞之上。◯增添：《孟子》：伊尹曰：豈若使是君爲堯舜之君。魏應璩《與弟君胄》書：思致君於有虞矣。
◯趙云：《嵇康傳》：鍾會欲害康，曰：宜因釁除之，以淳風俗。
《前漢·朱買臣》：家貧好讀書，不治產業。艾薪樵賣給食，擔束薪，行且誦書。其妻亦負戴相隨，數止買臣毋歌謳道中，買臣益疾歌，妻羞之求去。恚怒曰：如公等，餓死溝中耳，何能富貴？買臣不能留，卽聽去。其後買臣獨行歌道中，負薪墓間。
宋顏延年《詠嵇中散》詩曰：立俗遷③流議，尋山結隱淪。
謝朓《敬亭詩》：隱淪旣已託。
鮑照詩：孤賤長隱淪。
謝靈運：旣枉隱淪客。
◯趙云：鮑照《答客篇》：此意更堅滋。鮑照《發後渚》詩有蕭條背鄕心。《列子》載林類年且百歲，拾穗行歌。張湛注云：古之隱者也。舊注卻引朱買臣行歌道中負薪，此乃窮困悲歌耳，與非隱淪之義不相接。桓譚《新論》曰：天下神人五：一曰神仙，二曰隱淪。郭璞《江賦》有納隱淪之列眞。舊注引顏延年、謝朓、鮑照、謝靈運詩，皆在《新論》、《江賦》之後。此不知本始，是謂無祖者也。《世說》：周顗何如庾亮？顗曰：蕭條方外，亮不如臣。
任昉詩：結歡三十載，生死一交情。
陶潛：閑居三十載。
◯趙云：《後漢·李尤》：騎驢馳村，狐兔驚走。魏文帝《與吳質書》：旅食南館。郭景純《遊仙詩》曰：京華遊俠窟。謝靈運《齋中讀書》詩曰：昔余遊京華。京華繁富之地，而當春時，尤爲繁富。於此旅食，亦不能爲樂矣。
鮑照詩：結交多貴門，出入富兒鄰。
◯趙云：《論語》：乘肥馬。
《顏氏家訓》：處之下座，以取殘杯冷炙。
◯趙云：鮑照《野鵝賦》云：對鐘鼓之悲辛。
《六韜》曰：欻然而往。《易》曰：尺矱之屈以求伸。
◯趙云：《官韻》欻字注云：有所吹起貌。《神仙傳》：王母降，大茅君歌曰：駕我八景輿，欻然入玉清。又《莊子·庚桑楚》篇：出無本，入無竅。注云：欻然自生非有本，欻然自死非有根。又《法華經》有欻然火起之語。
《後漢·馮異傳》：始雖垂翅回谿，終能奮翼澠池。王襃《頌》曰：沛乎若巨魚縱大壑。《海賦》：蹭蹬窮波。失勢貌。
◯趙云：屈原《悲回風》云：據青冥而攄虹。玉逸《九思》曰：玄鶴兮高飛，增逝兮青冥。注：青冥，雲也。此兩句以魚鳥爲喩，一反一正，可以爲句法。◯宋玉《九辯》：悲蹭蹬而無歸。
范元實《詩眼》曰：必言所以見韋者，於是有厚愧、眞知之句。所以眞知者爲傳誦其詩也。
◯趙云：厚，言其相待之厚，蓋如《後漢》云：所以慰藉之甚厚。眞，言其懷抱之眞，蓋如《莊子》云：其爲人也眞。厚則相親愛，眞則不藏善，乃所以爲每每誦杜公佳句也。此厚與眞之義甚明。《詩眼》所謂，卻成杜公厚自慚愧於韋。杜公眞實能知韋之賢耳。非是。蓋不省厚、眞字，是詩字之足，只單著一字爲句，且用押韻，而字自有力，其義煥然也。
趙云：《左傳》：同官爲僚。《書》：百僚師師。誦佳句於同僚，是時公已召試賜官也。《世說》載孫興公作《天台賦》成以示范榮期。每至佳句，輒云：應是我輩語。而誦佳句三字，則隋煬帝善屬文，不欲人出其右。王胄死，帝誦其佳句云：「庭草無人隨意綠」，復能作此語耶？
《前漢》：貢禹與王陽爲友，世稱王陽在位，貢禹彈冠。言其取舍同也。
◯杜《補遺》：劉孝標《廣絕交論》曰：王陽登而貢公喜。子美《贈沈八丈東美除膳部員外郎》又云：徒懷貢公喜。《哭韋大夫之晉》詩亦云：貢喜音容間。
《仲尼弟子傳》：原憲在草澤中。子貢相衞而結駟連騎，排藿藜，入窮閻，過謝原憲。憲攝敝衣冠見之。子貢曰：夫子豈病乎？原憲曰：吾聞之，無財謂之貧，學道而不能行謂之病。若憲，貧也，非病也。子貢慚而去。
◯趙云：沈佺期《傷王學士》詩云：原憲貧無怨，顏回樂自持。
趙云：《吳越春秋》：吳王僚之母謂王曰：公子光心氣怏怏，常有愧恨之色。舊注卻引《韓信》、《周亞夫傳》，乃「鞅鞅」字，又不連「心」字，非公本意所引用耳。
踆踆，行走貌。張平子《西京賦》言伎戲曰：大雀踆踆。
《語》曰：乘桴浮於海。又曰：少師陽、擊磬襄，入於海。李斯《上始皇書》：今乃卻賓客以棄諸侯，使天下之士，裹足不入秦。
◯趙云：去秦，言欲捨而去耳。乃張儀惡陳軫於秦王曰：軫欲去秦而之楚。舊注卻引李斯言天下之士退而不敢西向，裹足不入秦，卻只是「不入秦」矣。
王粲：回首望長安。
◯趙云：潘安仁《西征賦》言長安之境曰：南有玄霸、素滻，北有清渭、濁涇。故公凡言渭必曰清渭，言涇必曰濁涇，皆用此矣。終南山與清渭，以在秦地，故接「去秦」之下及之。
《范睢傳》：一飯之德必償。《孔融傳》：一餐之惠必報。
◯趙云：《李固傳》云：竊感古人一飯之報。注云：謂靈輒也。公所用主此。舊注更引《范睢傳》一飯之德必償，自是償字；又引《孔融傳》一餐之惠必報，自是餐字。以一飯之恩，嘗擬如靈輒之報宣子，況大臣相知，不獨一飯耳！其去之懷思爲如何？此詩人之情也。
顏延年詩：鸞翮有時鎩，龍性誰能馴。謝脁詩：浩蕩別親知。東坡云：波乃沒字。宋敏求謂余鷗不善沒，改作波。殊不知鷗之滅沒煙波，最爲自然。《禽經》云：鳧善浮，鷗善沒。沒字爲是。
◯趙云：何遜詩：可憐雙白鷗，朝夕水上遊。浩蕩雖本水，而不必專言水。或取流放之貌，如《離騷》云：怨靈修之浩蕩；或取曠遠之貌，如《楚辭》曰：志浩蕩而傷懷。是也。世間本多作「波」字，東坡定作「沒」字，言鷗滅沒於煙波間，而浩蕩遠去，尤有義理。而宋敏求謂鷗不解沒，作「波」字，便覺一篇神氣索然也。范淑衷甫云：世有師曠《禽經》之書，其中曰：鳧善浮，鷗善沒。則「沒」字卻是沉沒之沒，卽與前說又相反矣。

【永明校記】
①「秩」，聶巧平點校本作「帙」。林繼中輯校《杜詩趙次公先後解輯校》亦作「帙」。
②臺北故宮藏本奪「初」字，聶巧平點校本據《舊唐書》補。
③聶巧平點校本據《文選》改「遷」作「迕」。

【按語】
1. 《韋濟傳》，見《舊唐書》卷八十八、《新唐書》卷一一六。
2. 「有儒愁餓死」，見0328《奉贈鮮于京兆二十韻》；「儒術豈謀身」，見0922《獨酌成詩》。
3. 「行歌非隱淪」注，趙云：「此不知本始，是謂無祖者也。」要討論典故，得從頭開始，源頭越早越好；只要文獻來源明確，引用了前頭的，後面的就不必提了。像桓譚、郭璞在前頭，旣已提到「隱淪」（隱者義），就不用引用後人的詩句了。引用後人語句，卻不提比他們早的，就是「不知本始」了。另見0388《送高三十五書記》「有似幽幷兒」注。
4. 「騎驢三十載，旅食京華春」，趙注提及的李尤，《後漢書》有短短的一段簡述，但沒有騎驢之說。
https://max.book118.com/html/2017/0611/113444597.shtm
5. 「祇是走踆踆」注引張衡《西京賦》，「云言𠆸戲曰：大雀踆踆。」因《西京賦》該段文字描述的是百戲、雜技，「𠆸」當是「伎」之異體字。
6. 注釋之中間有注中注（多爲標音用），以<>作標記，以資識別。
