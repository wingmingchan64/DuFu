郭知達《新刊校定集注杜詩》臺PDF1.93,中PDF2.21,四1068-7,聶1.9

【異文、夾注】
〖二年客東都〗二秊客東都
〖使我顏色好〗使我顔色好
〖山林迹如掃〗山林跡如掃
〖李侯金閨彥〗李侯金閨彦
〖方期拾瑤草〗方期拾瑶草

【注釋】
趙：《新唐書》載：白隱岷山，後更客任城，居徂徠山。按，任城屬濟州。時白方在東都，將遊梁、宋而往也。故公詩及之。
趙云：周公居東二年。東都，今之西京也，起於班孟堅作《兩都賦》。名之曰東都，故得承以爲言也。木華《海賦》云：不悟所歷之近遠。潘安仁《悼亡》：望廬思其人，入室想所歷。《詩序》：其人機巧。而江文通《擬張綽》詩：胸中去機巧。
《論語·先進》：於禮樂，野人也◯趙：《語》云：飯蔬食。《詩》云：今也每食不飽。《孟子》：雖蔬食菜羮，未嘗不飽也。
《梁書》：兩韓之孝友純深。庾郭之形骸枯槁，或橡飯菁羹惟日不足。◯《杜正謬》：謹按：陶隱居《登眞隱訣》載太極眞人青精乾石䭀<音迅，飧也>飯法云：以南燭草木，煮汁漬米爲之。彭祖云：大宛有青精先生。青靈眞人《眞誥》云：霍山有道者鄧伯元，受青精石飯之法，內見五藏。冥中夜書，色如嬰孺。又云：故服䭀否。春草生，此物易尋。想數詣玄水之處逍遙也。亦爲青精也。◯《學林新編》云：按青菜爲羮，謂之菁羮。字書：菁，蔓菁也。《書》所謂菁茅，《禮》所謂菁蒩，卽此物也。詩蓋用道書中陶隱居《登眞訣》，其法卽南燭草木浸米蒸飯，暴乾。其色青如□珠①，食之可以延年卻老。此子美所謂青精飯也。《神農本草》木部有南燭。枝葉久服，輕身長年，令人不飢，益顏色。取汁炊飯，名爲烏飯，又名黑飯。草在道書謂之南燭草木，在《本草》謂之南燭枝葉，蓋一物也。以菁羮爲青精，則誤甚矣。
魏文帝《遊仙詩》：與我一丸藥，光耀有五色。◯《杜正謬》：丹書抱陽山人《大藥證》曰：夫大藥者，須鍊沙中汞，能取鈆裏金。黃芽爲根蔕，水火鍊功深。又云：鈆水、汞水者，出於一源。化爲白液，結就堅冰，此是眞陽也。爲還丹之祖，作大藥之基。◯趙云：四句通義，離爲兩端，則語意不相接。蓋詩人不以文害辭，以青精石飯之法，內見五藏，色如嬰孺，豈不謂之大藥乎？而青精飯法，其所用之物，如以南燭草木葉，煮取汁漬青稻米，炊之。張君房云：青稻米如豫章西山青米，吳越青龍稻草是也。此亦費尋討，不亦謂之大藥資乎？
江文通《別賦》：金閨之諸彥，蘭臺之羣英。注云：金馬門也。謝玄暉《尙書省》詩：旣通金閨籍。◯鮑云：白嘗供奉翰林，故云。本傳：白自知不爲親近所容，求還山。帝賜金帶放還，脫身字見上注。
任彥升令云：客遊梁朝，則聲華籍甚。顏延年北使洛塗，出梁宋郊。◯鮑云：白時得還，與公同在洛，將適梁宋也。後在梁亦與公同遊。故《遣懷》詩云：昔我遊關中，惟梁孝王都。憶與高李輩，論交入酒壚。◯趙云：梁謂汴州，今之東京；宋謂宋州，今之南京。
江淹《香壚峯》詩：瑤草正翕赩，玉樹信蔥青。◯又曹植詩：徙倚拾蕙草。◯《杜補遺》：江文通《別賦》：惜瑤草之徒芳。李善注《高唐賦序》云：我帝之季女，名曰瑤姬。未行而亡，封於巫山之臺。精神爲草，實曰靈芝。又李注瑤草正翕赩曰：瑤草，玉芝也。《山海經》曰：姑瑤之山，帝女死焉，名曰女尸，化爲瑤草。其葉胥成，其華黃，其實如兔絲②。服之者媚於人。

【永明校記】
①「使我顏色好」注「□珠」，□，上殿下黑，或爲「𪒮」之異體字，統一碼缺。
②「方期拾瑤草」注引《山海經》：「其寶如兔絲」，原文作「其實如兔絲」，四庫本同。據改。
