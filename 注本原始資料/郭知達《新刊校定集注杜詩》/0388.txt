郭知達《新刊校定集注杜詩》臺PDF1.90,中PDF2.15,四1068-6,聶1.7

【異文、夾注】
〖且願休王師〗且[一作吾]願休王師
〖高生跨鞍馬〗高生𨂍鞍馬
〖有似幽幷兒〗有似幽并兒
〖答云一書記〗荅云一書記
〖十年出幕府〗十秊出幕府
〖此行旣特達〗此行旣特逹
〖驚風吹鴻鵠〗驚風吹[一作飄]鴻鵠

【注釋】
鮑云：高書記，適也，字達夫，渤海人。少落魄。客梁、宋間。宋州刺史張九皋奇之，舉有道，調封丘尉，不得志，去，客河西。河西節度使哥舒翰表爲左驍衞兵曹參軍，掌書記。
《家語》：宓子賤爲單父宰，百姓化之。齊攻魯，道由單父。單父老請曰：麥已熟矣，今齊寇至，不及人人自收其麥，請放民皆使出穫麥，可以益糧，且不資寇。三請而宓子賤不聽。俄而齊寇逮乎麥，季孫聞之，怒，使人讓之。宓子蹵然曰：今茲無麥，明年可種。若使不耕者得穫，是使民樂有寇也。季孫聞之，赧然愧曰：地若可入，吾豈忍見宓子哉！賈誼書同。《續漢書》曰：桓帝時，童謠曰：小麥青青大麥枯，誰當穫者婦與姑。丈夫何在西撃胡。◯《杜正謬》云：崆峒，西方山也。按《史記》云：黃帝西至於崆峒。韋昭注曰：在隴右。《九域圖志》云：岷州和政郡有崆峒山，皆非《爾雅》所載。按《爾雅》乃作空峒字。汝州亦有崆峒山。蓋名同爾。
◯趙云。曹操云：麥熟更來。
祿山亂，哥舒翰討賊。適佐翰守潼關。翰敗，適奔赴行在。◯趙云：窮荒，謂適爲書記，隨翰遠事於吐蕃也。舊以爲佐翰守潼關，乃在天寶十二年之後，誤矣。主將，指哥舒翰。《吳書·張紘傳》：紘諫孫權曰：主將乃籌謀之所自出。孔子云：焉用彼相。
《魏志》：呂布因陳登求徐州牧不得，布怒，登喩之曰：登見曹公言待將軍，譬如養虎，當飽其肉，不則噬人。公曰：不如卿言。譬如養鷹，飢則爲用，飽則揚去。布乃解。《載記》：慕容垂猶鷹，飢則附人，飽則高飛。①
◯趙云：鮑照《蕪城賦》:飢鷹厲吻。
曹子建：白馬飾金覊，連翩西北馳。借問誰家子，幽幷遊俠兒。《山簡》：舉鞭問葛強，何如幷州兒。
◯趙云：幽幷兒，蓋遊俠者。高以文士而從軍，故云。鞍馬，吳質《答東阿王書》曰：情踴躍於鞍馬。舊注引鮑照詩云鞍馬光照地，在後矣。
◯今考西漢《匈奴傳》：文帝親御鞍馬。則趙所引又在後矣。
韓愈云：判司卑官不堪說，未免捶楚塵埃間。
◯鮑云：謂唐時參軍簿尉受杖，非也。今詳杜所言，捶有罪者也。退之《江陵途中》云：栖栖法曹掾，何處事卑陬。何況親犴獄，敲榜發姦偸。此豈身受杖如漢諸署郎耶？◯趙云：適舉有道科中第，調封丘尉。翰表用之，故云。《漢紀》：張良曰：脫身去間至軍矣。路溫舒云：捶楚之下，何求不得。
《前漢》：武威郡，匈奴休屠王地，武帝太初四年開。◯趙云：武威，唐涼州也。今脫身一尉，爲翰見知而辟用，雖熱行而不憚矣。
陳琳，袁本初書記之士。又，阮瑀管書記之任。《賈誼傳》：豫子曰：中行以眾人畜我，我故眾人事之。智伯以國士遇我，我故國士報之。
一作宜。《范雎傳》：侯嬴謂信陵君曰：人固未易知，知人亦未易。
◯趙云：《詩》：九十其儀。
一作旗。《李廣傳》：幕府省文書。師古曰：幕府者，以車幕爲儀。軍旅無常居止，故以帳幕言之。廉頗、李牧，市租皆入幕府是也。
一云：亦足慰遠思。
◯趙云：《易·乾》卦：體仁足以長人。曹子建《責躬》四言：威靈所加，足以沒齒。
《古樂府》少壯不努力，老大徒悲傷。
◯趙云：男兒字，起於剖竹視之，得一男兒也。功名遂字，《老子》功成名遂之摘文也。
《古詩》：相去萬餘里，各在一天涯。
◯趙云：《左傳》：楚子使椒舉如晉，曰：君願結歡於二三君。
蘇武詩：昔爲鴛與鴦，今爲參與辰。王正長《雜詩》云：王事離我老，殊隔過參商。陸士衡詩：形聲參商乖，音息曠不達。《昭元年傳》：子產曰：昔高辛氏有二子，伯曰閼伯，季曰實沉，居於曠林，不相能也，日尋干戈，以相征討。后帝不臧，遷閼伯於商丘，主辰，商人是因，故辰爲商星。遷實沉於大夏，主參，唐人是因，以服事夏、商，故參爲晉星。
◯趙云：揚子曰：吾不觀參辰之相比也。鮑照《行路難》：朝悲慘慘遂成滴。阮籍詩：容好結中腸。
趙云：離別之言。曹子建詩：飛蓋相追隨。
《前漢·匈奴傳》：隔以山谷，壅以沙漠。盧諶《贈崔溫》詩：北眺沙漠燕。曹子建《樂府》：少小去鄕邑，揚聲沙漠垂。蘇武：欲展清商曲，念子不能歸。江淹詩：飲馬出城濠，北望沙漠路。《陳湯傳》：匈奴不敢南鄕沙漠。《前書音義》②：沙土曰漠，卽今磧也。
◯趙云：曹子建賦云：大風隱其四起，揚黃塵之冥冥。李陵歌曰：徑萬里兮渡沙漠。鮑照《北風涼行》有云：問君得行何當歸？
王仲宣云：從軍征遐路，討彼東南夷。陸士衡樂府詩有《從軍行》：苦哉遠征人，北戍長城阿。
◯趙云：《史記》：士蔿曰：邊城少寇。而《長楊賦》：永無邊城之警。曹子建《白馬篇》：邊城多警急。《論語》：行有餘力。

【永明校記】
①《載記》，聶巧平點校本云當作《晉書》。
②聶巧平點校本作《漢書音義》。
