王嗣奭《杜臆》191,PDF244,217,PDF3.79【評論】奔竄旣久，初歸草堂，凡目所見、景所觸、情所感，掇拾成詩，猶之漫興也。「日出籬東水」，以水之寬也；「雲生舍北泥」，以野之曠也。見居之得所。花蕊旣亂，蜂蝶自多，花招之也。幽棲之人，身亦懶動，而客亦紛紛而至，將何求於我乎？三年奔走，閱盡世情，蓋有息交絕遊之意矣。六首中此稱具體。旣鑿井，又開渠，又具扁舟，又通小徑，草堂所需略具，蓋爲久居計矣。一日之間，忽而急雨，忽而斜暉，理或有之。「斜暉轉樹腰」，晚日橫穿樹也；與「隔巢黃鳥並」，一時之景卻有致。筍穿壁，藤刺檐，他人以爲不足寫者，卻是草堂局面。◯前二句近景，後二句遠景，具見幽致。「江動」、「溪虛」二句似不可解，而景象卻好。然江月、溪花，不無晝夜之別而並用之。如畫家寫花卉，春秋錯列；雖名人不拘，而終不可爲法。「帆過宿誰家」，因鳥之知止，而爲當止不知止者慮也。詩本卽景，而意出於景之外矣。