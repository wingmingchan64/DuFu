王嗣奭《杜臆》84,PDF137,103,PDF2.19,171,PDF2.155【評論】高明之人，狹小塵世，多豔慕仙佛。不知仙佛無他修，止將自己心神，收斂歸根，打成一片已耳。忠臣孝子尙已，次則文章，下之技藝，倂力一向，以全副精神注之，皆可得仙。老杜千載往矣，讀其詩奕奕生動，言喜令人欲舞，言苦令人拭淚，此精神不死，而流行於天地間者，不謂之仙，吾不信也。平生遭歷千愁萬苦，天蓋注意此老，鍊之以成仙而不自知也。試問董先生安在？當時企羨以爲眞仙，是家有荆璧而羨他家之燕石，九京之下必當失笑。PDF2.155「晨溪響虛駛」，駛音試，疾也。「歸徑行已昨」，猶言轉盼陳迹。二句總言光陰之迅速也。以起下文。