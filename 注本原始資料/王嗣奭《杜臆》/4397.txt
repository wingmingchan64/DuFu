王嗣奭《杜臆》245,PDF298,285,PDF4.39【評論】同此雨色，同此微寒，鶯則坐，鷺則飛；坐者愁濕，飛者劇乾，皆失其性也。蓋鶯本飛鳴好動之物，今坐而不飛不鳴，知其「愁濕」；鷺本水鳥而羣飛，知其「劇乾」。非鶯眞愁濕，鷺眞劇乾，悶中覽物，若鶯鷺同此悶者，所以爲戲也。又說到自身，晚節漂零，詩律漸細，若得酒伴與之談詩，豈非悶中一適，誰家可以數去而不自惜其酒乎？此亦戲也。唯君最愛我，百過而不厭，我之悶庶幾避去乎？◯「劇」乃已甚之意，謂苦其乾也；《演義》以戲劇解，終不可通。◯數飲不厭，故云「酒杯寬」，而襲其語者不知也。◯「老去詩篇渾漫興」，眞語也；「晚節漸於詩律細」，戲語也。然公於漫興中脈理甚細，戲語亦眞，而人未必知，偶發於此。