王嗣奭《杜臆》215,PDF268,243,PDF3.131【評論】座有歌妓，故云「勝絕」；從之密者皆少年事，故「驚身老」。樂不讓客而任主人，情之忘也，主人高興，故客之發興亦奇，此亦倒插法。「重碧」、「輕紅」二句，見主人之情，亦堪發興者。樓高望遠，舉目有山河之異，能無愁思？而歌妓之吹笛未休，愁亦中止，而並忘其身之老矣。一篇血脈流貫，結構之妙如此。◯憶余宰閩之永福，榕城主人寄贈荔枝家釀，因答以詩云：「題書欲下還停筆，重碧輕紅誦《杜詩》。」後讀山谷戎州詩云：「王公權家荔子綠，廖致平家綠荔枝。試傾一杯重碧色，快劈千顆輕紅肌。」昔人已先之矣。