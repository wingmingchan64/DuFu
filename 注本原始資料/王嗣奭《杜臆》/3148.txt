王嗣奭《杜臆》192,PDF245,218,PDF3.81【評論】小徑升堂，舊時不斜，有五株桃樹遮之，而徑繇其下。高秋成實，用以餽貧；來歲開花，可以悅目。簾戶通乳燕而桃樹不爲礙也；桃樹棲慈鴉而兒童未嘗打也。雖從桃樹起興，眞有物各得所之意。追想舊時，非若今日之多寡妻、羣盜，而車書一家，太平景象固如此也；而今皆不然，殊可歎也。公蓋卽一物以見世情，卽一家以見天下，非謂自家能以桃實餽人，能禁兒童殺物也。蓋兵亂後堂亦敞壞，桃多毀折，行非正路，在在皆是。《演義》疑此詩作於再至草堂之時，然公初至蜀，兩京雖復，安、史尙亂，天下已非一家矣。豈蜀未經亂，流風遺俗猶存耶？