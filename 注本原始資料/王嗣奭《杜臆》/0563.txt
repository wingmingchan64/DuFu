王嗣奭《杜臆》18,PDF71,PDF1.78,PDF1.212【異文、夾注】〖1〗投贈哥舒開府翰【評論】此篇乃投贈之最工緻者。杜冀爲記室參軍，故稱之不無過當。如「略地兩隅」，征突厥未及考；至伐吐蕃，明是逢君，明是邀功，乃王忠嗣所不肯爲者，《兵車行》所爲作也。此極稱之，豈由衷語哉？他日有詩云：「愼勿學哥舒！」才是正論，不必以此詩爲礙也。「日月低秦樹，乾坤繞漢宮」，言其扞護功在社稷，須溪之評可笑。◯錢受之曰：「按翰與祿山、思順並爲節度，祿山在范陽，思順與翰分控河隴，故曰『受命邊沙遠』。翰素與兩人不協，天寶十一載並來朝，帝使高力士於城東崔駙馬池亭讌會，賜熱落河以和解之，故曰『歸來御席同』。『寵鶴』指祿山、思順，『非熊』謂翰，分別言之。」PDF1.212《通》云：「青海」以吐蕃言，「天山」以突厥言，卽「略地兩隅空」也。「日月低秦樹」，謂翰能布朝廷明命於河西，所謂「顯于西土」也。「乾坤繞漢宮」，謂翰以西北款順，使天下一統，如在其左右也。「胡人」一聯，又申言兩隅之空也。「策行」句，貴謀賤戰也。「契合」句，君臣相悅也。「春草」句用《楚辭》語。「途窮」用阮籍事，言幾年旅遊於外，今日之窮則無所往矣。「孫楚」、「呂蒙」，見有容士之度，知人之明也。蓋是時李林甫、陳希烈當國，忌才斥士，無路可通，翰獨能甄用才俊，不得已而欲依之以進也。【按語】1. 「明是逢君」，逢，逢迎、討好之意。2. 「愼勿學哥舒」，見1294《潼關吏》。3. 扞，hon6,同捍。4. 悃，kwan2,至誠。【永明校記】「楚辭」，上海圖書館藏本、中華版並作「楚詞」。