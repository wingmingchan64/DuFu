王嗣奭《杜臆》108,PDF161,129,PDF2.71【評論】吳十名郁，今鞏昌古蹟有吳郁宅，在兩當縣西南。吳之盛德，托之彩筆，千載猶生，身苟無瑕，何必與蜉蝣較是非哉？◯公作詩時，侍御尙謫長沙，此過其空宅而思及舊事也。起來因主人不在，故寫其宅舍淒涼光景。北風吹，鵾雞號，日色不到，讀之慘然。「枉渚」，兩當地名，見《一統志》，想其宅在此。◯「上官權許與」，渾厚含蓄。鍾云：「老奸形神，許多機鋒在內。」過於穿鑿，殊傷盛德。觀「仲尼」、「向子」之比，知侍御亦非尤人者，故上文已有「未敢思夙昔」之語。而公以不能爲之辨白，深於自訟，非但痛其冤，亦重其人也。