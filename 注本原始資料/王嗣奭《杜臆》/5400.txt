王嗣奭《杜臆》347,PDF400,402,PDF5.105【異文、夾注】〖1〗人日二首【評論】前首乃人日之作，故以爲題，詩則兼元日至人日而賦者。「冰雪」、「春寒」，皆因天陰來；「鶯難至」、「花開遲」又兼「水落」、「山悲」，開歲發春，光景蕭索，故益增老人之悲。昔比素絲，蓬鬢猶在；今又稀疏，倂失素絲矣。次首乃人日詩，又發前章未盡之意。按：人日謂之人勝節，自漢、魏迄晉，人佩綵勝，或鏤金爲之，取人勝人之意。故謂此日此時，人所共得。人各求勝，安能勝人？不過流俗相看，資談笑耳。今元日陰矣，柏葉隨酒，已爲多事；人日又陰，花畏寒不開，獨勝裏金花，巧能耐寒，有何趣耶？雖然，蓬鬢雖疎，老當益壯，所佩之劍，氣嘗衝星，聊爲暫拔。雖世少知音，而匣中之琴，流水之調，自須彈也。琴劍乃作客隨行之物，時已早春，因拔劍彈琴，而重引江湖之興，直說無憂行路之難，所以勝人，倘在兹乎？