王嗣奭《杜臆》369,PDF422,427,PDF5.154【評論】以斯文而朋故多，以朋多而驅馳倂，意在有求；一有求便須百慮，是反以斯文受病也。語極曲折，總爲苦於有求。以此自病，不能解脫，而遷病於斯文，然斯文不任受病也，可以窺其苦衷矣。風不正而挂席，不免犯險，故篙師怠。鍾謂曲盡此輩性情，可笑。黑蛟狀險，黃霧有瘴，神情不快，所以頹倚未醒，至暮而「盥櫛」。鍾謂頹倚得睡之神，又可笑。◯「艱危作遠客，干請傷直性」，才明發篇首四句之意。◯「適從」音的；「疑誤」謂素疑之而誤於不能自決也。◯「粟馬資歷聘」，如孟子之傳食於諸侯者。註引蘇秦，誤，公豈遊說者？