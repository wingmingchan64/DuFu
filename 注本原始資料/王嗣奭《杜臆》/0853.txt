王嗣奭《杜臆》52,PDF105,62,PDF1.152【評論】此詩起束俱作非常語，似其人有足望者。◯按《月令》：「六月鷹始摯。」「盛夏鷹隼擊」本此。◯「帝曰大布衣」，須溪疑「曰」字誤，非也。下云「藉卿佐元帥」，正述帝語。「大布衣」不知所出，豈謂亞乃布衣中非常者耶？「坐看清流沙」，申言帝意如此。◯「孤峯石戴驛」，亦征途之勝。此四句起下「踴躍」。而「踴躍」四句，深致規諷，謂踴躍而往，不過恆人之情，須慘澹苦志，期於安邊反正，而計始稱遂也。人多能言而行不副，故再三致意。又謂鼓車之馬，觀美而已，何用騏驥？「龍」指杜節度，方迴頭以待汝之夾輔，不可不勉也。後篇「龍怒拔老湫」，註引《樂錄》云：「蚩尤率魑魅與皇帝戰涿鹿，帝乃命吹角爲龍以禦之。」正此詩「龍吟」之解。若以解「龍怒」，遠矣。◯遵評：「雄心銳氣，奮發飛騰，而造語雕字，妙出筆墨陶冶之外。」