王嗣奭《杜臆》273,PDF326,316,PDF4.101【評論】「碧草違春意」，似用「春草碧色」語，而以沅、湘當南浦也。三四謂鄭；五六自謂。高唐觀名，宋玉爲襄王作賦者，當近巫山。因「高唐浪減」而彷彿識昭丘，蓋楚襄祖墓，而鄭監所居也。「賓客過」用鄭當時好客事。「誰道避雲蘿」，不解，豈謂己今爲雲蘿中人，而逆知其不相避耶？「潘生」自謂；「賈誼」謂鄭。「暫住蓬萊閣」，乃公自謂。註謂鄭監，則「拖玉」說不去矣。「揮金」句因囊中無金而云然。「拖玉」句言吾身無此福分也；又承上章卜鄰來，但當與子煮蓴飲菊，相與賦詩，幸分我以氣象，而佳句莫使頻頻，使我不得追隨也。蓋戲之也。