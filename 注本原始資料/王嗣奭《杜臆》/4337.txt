王嗣奭《杜臆》290,PDF342,334,PDF4.136【異文、夾注】〖1〗白黑二鷹【評論】二詩勝人，在氣魄雄壯宏遠，不落詠物尖巧家數。鍾云：「此題誰敢作七言律二首！」良然。◯前首起句便見力量，他人莫及。「干人」猶云「若干人」，作「千人」、「于人」俱非。「自獵」妙，「耻下韝」更妙，說鷹有品。通篇無一陪伴字句，至結語猶陡健有餘力。然詠白鷹止以「玉立」二字盡之，餘俱發其迅捷鷙猛，此蓋與黑鷹共之；故後多從黑上發，不復說其迅猛，止有「虞羅」一句，意與前首頷聯相同，此其必不可少者。至末始贊其材之不凡，此又與白鷹共之，蓋二首之總結也。