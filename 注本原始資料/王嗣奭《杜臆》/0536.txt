王嗣奭《杜臆》28,PDF81,37,PDF1.102【異文、夾注】〖1〗贈獻納起居田舍人澄【評論】田以中書起居舍人兼司獻納，而公所重在其獻納，故首提「獻納」。「雨露邊」冀藉餘潤以自達，尾句「吹噓」正相照也。起居舍人注記事畢，然後退食，而收人所上封事，隨付宮女，開函進上，見其喉舌之司，有獻者上達之易也。故曉啟瑣闥，趍而入侍，旣供注記之職；退入晴窗，則點簡白雲篇，以供獻納之職。蓋山林隱士，身住白雲，皆得批胸臆以效芻蕘之獻，故「白雲篇」不必有所出，卽己所欲上之賦，亦隱然在內矣。賦引揚雄，見其不可無薦也，故有下句。