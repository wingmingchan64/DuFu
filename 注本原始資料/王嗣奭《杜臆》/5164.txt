王嗣奭《杜臆》334,PDF387,388,PDF5.76【評論】秋來半晴半雨，雨不大而不肯晴，吾南方常有之，謂之秋霖。今雨不滑道，而雲疎復行，正謂是也。雲來則向紫崖以奔而其處黑；雲過則帶白鳥以去而其邊明。一面雨飛，一面日出，故日下見新霑之影；雨旣不大，水亦不增，故江邊聞舊落之聲。寫景楚楚，自饒情致。而鍾、譚旣以霑影、落聲爲奇，又欲人分出新舊兩境，不免欺人！「野碓」、「香秔」亦尋常事，而妙在「半濕」，仍見微雨。其二：蜀中多雨，舊本無時，但今天晴而忽然散絲，豈名爲雨？但以暮秋天寒，故霑物則冷，而稍嫌其過雲之遲也。雖云微雨，然上馬而迴，遂不能出，止是看鴉而坐，則不辭耳。《埤雅》云：「俗候烏飛翅重，如其將雨。」烏陽物，感陰氣而翅重，故以占其雨否，今之看鴉，蓋卜其晴也。但以「高軒當灩澦」，雨添潤色，靜我書帷，亦自成趣，微雨何妨耶！其三：想到歲晏而未歸，便覺風雨之可厭。所喜病久加飯，則將愈矣；衰容授衣，有起色矣。然有膂力而後可營四方，病雖稍安，而念及時危，便覺凋喪。乃故舊之短書猶稀，則世亦以廢人待我矣，我亦何心於斯世耶！◯友朋相與，近者短書，遠者長書，短書猶稀，況長書乎？近者且然，況遠者乎？其四：全發憂世之意，而所憂乃京師也。中四句比凶人得志，貞士坎壈，寡婦窮民，苦於兵凶賦急，憂端甚多，不能自理，所以對雨絲而興愴也。【永明校記】上海圖書館藏本「貞士坎壈」，中華版作「負士坎壈」，不從。