王嗣奭《杜臆》220,PDF273,250,PDF3.144【評論】前四首皆責備天寶以來諸將，而末章頌嚴武以愧之。觀武鎭蜀，來則安，去則亂，無忝將才，亦非阿其所好也。其一：借漢以傷時。公他詩止云焚燒宮殿，觀此詩則陵寢亦遭發掘，更慘矣。此猶已事，爾時見逼於吐蕃，此諸將所宜深慮者。「北斗」指京師，而宿衞之士，空閃朱旗，有名無實，故謂之「閑」。按《唐志》，李林甫請停上下魚書，自是徒有兵額官吏，而戎器、駝馬、鍋幕、糗糧並廢矣。時府人目番上宿衞者曰侍官，言侍衞天子也。是時衞佐悉假人爲僮奴，京師人耻之，至相詬罵必曰侍官；而六軍宿衞皆市人，及祿山反，皆不能受甲矣。所云「閑閃朱旗」，蓋此輩也。今吐蕃爲寇，當拒之於疆場，而第守涇、渭，已在宮庭之內矣。況材官不知多少，大抵皆侍官輩，其可恃以無恐，而遂破愁顏乎！◯「金碗」用盧充事，《筆乘》載之爲詳。其二：韓公築三城，其本意擬絕天驕，使不敢近塞，而永拔討虜之旌矣。豈謂盡煩回紇之馬，翻救朔方之兵，豈築城本意哉？至祿山直入潼關而不覺其隘，以諸將不能防守也。至肅宗起鳳翔，自李、郭外鮮有能敵愾，而不免假助於回紇，猶聞晉水之清也。蓋龍起則風雲雷電隨之，天地昏黑，山川震蕩，而晉水猶清，則以諸將不能捐軀也。國纔有變，則使至尊獨憂社稷，至升平之日，試問諸君如何效力，將何以答之乎？明是升平難冀，不忍明言，而委曲如此。其三與其四意相連屬。祿山之反，先失東京，洛陽煨燼矣；次陷長安，秦關失險矣。滄海則諸侯不貢；薊門則安、史猶存。諸將論功，至加僕射中書令，而袞職之闕莫爲補也；府兵之制，且耕且戰，兵原自供，自兵制壞而軍儲不免取之於民也。稍喜王縉以侍中節制盧龍，肯銷金甲以屯耕，庶乎知本計者矣。滄海、薊門，在北旣如此矣。迴首南方，扶桑在海中，故因南海而及之；銅柱則交趾之界也。嶺南自玄宗時有南詔之敗，繼以中原擾亂，必多負固。代宗時呂太一爲廣州使，舉兵叛，故「翡翠」、「明珠」，久不奉貢，而南方不臣矣。此時諸將被殊寵，有爲大司馬，則兵權在握；又有總戎而兼侍中，則莫爲中制。而未有能恢復舊疆者，不思南極炎風，北窮朔雪，如越裳、南海、薊門、滄海，皆我王土，誰不願爲王臣，只在忠臣翊之而已。此本刺諸臣之不忠，而第云「忠臣翊聖」；如前章西戎之逼，諸將應誅，而第云「莫破愁顏」；國不升平，諸君之罪，而第云「何以答之」；不行屯田以濟軍儲，亦當事者之罪，而第稱王相國，皆風人溫柔敦厚之旨，詞不迫切，而意實懇至者也。◯「扶桑銅柱」，若標之以爲華、夷之界也。此章連前章合看。其五：《演義》謂公春發成都，秋至巫峽，解首二句是矣。此詩作於嚴武死後，故以「萬壑哀」起下「正憶」，而以「迎中使」起下「主恩」，此篇中血脈。有詔使至則合屬皆迎，故云「共迎」。《演義》謂公在幕府，與嚴公並迎。「軍令分明數舉杯」，見其整而能暇，尊俎折衝，故舉杯有自酌者，有與他客飲者。《演義》乃謂數與公飲而與公親密，何見之不廣也？西蜀地形，逼近吐蕃，地稱最險；欲安其危，非出羣之材不可，贊嚴公在言外見。公來則蜀安，去則蜀危，可見材之出羣矣。使天假之年，所就寧可量乎？