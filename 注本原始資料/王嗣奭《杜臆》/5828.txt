王嗣奭《杜臆》377,PDF430,436,PDF5.172【評論】公之「頻傷八月來」，非傷玄宗之崩逝也。玄宗席全盛而縱荒淫，致賊臣叛逆，干戈不息，肅、代繼之，非無生日，而憂亂不暇，奚知樂生！故公之感有二：一感盛衰之異，故云「先朝常宴會，壯觀已塵埃」，一感昔年之樂召後日之悲，故云「聖主他年貴，邊心此日勞」。而己之流離因之，故云「湘川新涕淚」，「滿眼送波濤」。「寶鏡」、「金吾」二句蓋隱語。昔當千秋節，羣臣獻金鏡以媚主，及亂後，天子傾府庫以賞戰功，上反媚其下，而無復金鏡之獻，是寶鏡反爲羣臣所得矣。金吾主徼循，備盜賊，在天子左右；今萬國皆盜賊，皆須警備以翼天子，則金吾若自萬國迴矣。大抵傷時語，一則諱而不敢明言，一則悲而不忍明言，公於他處尙多有之，使人悟意於言外而已。其二：盛言昔日千秋節之華麗，非誇之，實刺之也。總承之云：「聖主他年貴，邊心此日勞。」詞平氣和，諷刺得體。◯「御氣」用莊子御六氣之辨語，而以贊天子殊見靈異。◯「羅襪」句起下「走索」，而「紅蕖豔」正於走索時見之；「金羈」句起下「銜壽酒」。◯「桂江」乃公在潭州所見之水，止是北望二字，而變化神奇。