王嗣奭《杜臆》46,PDF99,56,PDF1.139【評論】曲江，帝與妃遊幸之所，故有宮殿。而公追遡祿山亂自貴妃，故此詩直述其寵幸之盛，宴遊之娛，而終以「血汙遊魂」，所以深刺之也。◯「一箭」山谷定爲「一笑」，甚妙。曰中翼，則箭不必言，而鳥下雲中，凡同在者雖百千人，無不啞然發笑，此宴遊樂事。而註者乃以「一笑」屬妃，而又引賈大夫射雉事爲證，眞堪絕倒。◯「清渭東流」二句，謂帝西幸未嘗不懸念京師，而臣子留住京師，又不知主上今何下落，故就目前境地言之，以寫其憂君之極思耳。註者以帝妃爲彼此者固淺陋；有將肅、玄父子之間說者，亦未爲是。蓋太子北行至靈武，與渭無涉。◯遵岩云：「全篇佳，只『江水江花』爲恨。」余謂江水長流，江花長開，而有情之淚，亦與之無終極也。「黃昏胡騎」，引史思明引吐蕃入寇者亦誤。是時公已脫身西走鳳翔矣。此卽紀祿山陷京師後事。公家在城南，欲往城南，不敢念及城北。蓋胡塵滿城，一城南北，遂分胡、越，皆實歷語。