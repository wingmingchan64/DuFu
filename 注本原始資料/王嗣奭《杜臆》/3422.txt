王嗣奭《杜臆》216,PDF269,245,PDF3.135【評論】嚴公之母待公甚厚，公在三峽，歸櫬所經，公往哭之，必謁其母，故云「如宿昔」。公在幕府，乃嚴公故交，諸部曲見之，必當起敬；今部曲亦必有送櫬者，見公異於平生矣，故不無今昔之感也。若止云老親無恙、部曲不虔，何足道哉！「風送」句，劉云：「謂其化爲蛟龍而風送之雨。」是矣。又云：「與下『天長』意稱，不知其如何作解？」余謂驃騎營在成都，乃嚴公平日治兵之所，威靈尙有可想；今各自一天，相去遠矣。感今追昔，一哀而三峽爲之暮，何其痛也！代嚴公者爲郭英乂，亦與公有舊，而不免參商，故遺後而益見君之情，安能不哭之慟耶！