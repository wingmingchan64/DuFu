王嗣奭《杜臆》320,PDF373,372,PDF5.45【評論】五首未必一時之作；他不可知，如兩七言律定非同作者。重陽獨酌，自覺少趣，故抱病登臺。「竹葉」一聯反言，以見佳節不可不飲也。雁來恆事，加一「舊國」便異，以起下句，雁來而舊國之弟妹不來也。其二：「傳杯不放杯」，見古人只用一杯，諸客傳飲，非若今人各自一杯也。「首獨回」，想茱萸之賜而西望也。其三：「坐客」不曰「醉醺醺」而曰「醉紛紛」，醉客多也。秋砧醒而後聞，則醉中之樂可知；故接言「歡娛」。其四：「爲客裁烏帽」，蓋用管寧事。按：寧居家恆著皁帽，因不應州郡之辟，更著白帽。前有詩「簪稀白帽稜」，而此「裁烏帽」，以客爲家也。「兒具綠尊」，見無客也。「佳辰」不對客而對「羣盜」，愁絕何言！其五：《演義》別自爲題曰《登高》。此詩前四句皆登高所見，而頷聯分頂首二句來，乃「悲秋」所感。至頸聯發其悲秋因常作客，而纔露出登臺以見本題，亦倒插法也。旣作客，又衰老，悲憤之極，故落句不嫌鄭重。而遵岩駁之，非知詩者。