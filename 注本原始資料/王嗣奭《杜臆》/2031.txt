王嗣奭《杜臆》126,PDF179,147,PDF2.106【評論】自卜居浣花，至此始泝溪西行遊覽。見築居以西，尙多喬木，郊遠則荒僻，秋至則淒清，獨山上積雪，雲表纖霓，遠景可觀。至兒童之戲弋，稍堪娛目，不免倒芰荷而迷徑路矣。魚、藕易得，可以飫口，然且失鮮美而暌物理矣。荒僻之情景固然，無足怪者。獨吾村晚色，漸入藹暝，姿態不少。異舍之雞，各得所棲，雖風景蕭條，更欲何適？昔爲曹掾，蕭條亦爾，出處相等，可以隨寓而安矣。此時新月在衣，故畦不荒，舍舟而登，擷蔬而歸，濁醪亦熟，與妻孥共爲一夕之樂而已。蓋「東城多鼓鼙」，故鄕不可歸，苟全性命足矣，更復何適耶？東城謂京、洛以東，非必東京也。