王嗣奭《杜臆》151,PDF204,180,PDF3.4【評論】棕與椶同，卽椶櫚。前已有《枯椶》詩，但海棕以高大異常棕耳。「十抱」十把也，高入雲，大十抱，棕之出羣如此。因眾木紛紛，故不但人不知，卽海棕亦不自知，除非移栽北辰眾星所共之地，必有天上人識之；而竟不可得，時有胡僧能識之耳，安可望之世人乎！「焉知身出羣，」奇；「移栽北辰」，更奇，此從「天上種白楡」脫來。公抱經濟而不得試，自負自歎，非詠海棕也。「胡僧」借用昆明劫灰事。【按語】「昆池劫灰」，《三輔黃圖．卷四．漢昆明池》：武帝初穿池得黑土。帝問東方朔，東方朔曰：「西域胡人知。」乃問胡人，胡人曰：「劫燒之餘灰也。」