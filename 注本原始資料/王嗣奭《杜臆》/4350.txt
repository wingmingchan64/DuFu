王嗣奭《杜臆》289,PDF341,333,PDF4.134【評論】老杜自謂「乾坤一腐儒」，余讀此詩而笑其能自知也。公晚年溺佛，意主慈悲不殺，見雞食蟲蟻而憐之，遂命縛雞出賣。見其被縛喧爭，知其畏死，慮及賣去遭烹，遂解其縛，又將食蟲蟻矣。雞得則蟲失，蟲得則雞失，世間類者甚多，故云「無了時」。計無所出，只得「注目寒江倚山閣」而已。寫出一時情景如畫，信是詩家妙手。余又讀其《命宗文設雞柵》而不覺失笑也。費盡區處，欲使雞不食蟲，又不翻案；又欲使長幼各別，以免鬥爭。不知徒苦宗文而無濟於事也。乃譚評末句云：「慈悲中生出寂悟。」有何悟處？而說詩者云：「古人作詩，斷句輒旁入他意，最妙。」因取此篇斷句爲法，又引魯直「出門一笑大江橫」爲證。不知杜之斷句，原非旁入。師厚云：「天下之利害，當權輕重。除寇則勞民，愛民則養寇；與其養寇，孰若勞民！與其食蟲，孰若存雞！」此論聖人不易；得此解，天下無難處之事矣。始知浮屠法不可以濟世。