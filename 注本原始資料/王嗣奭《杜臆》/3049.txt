王嗣奭《杜臆》176,PDF229,201,PDF3.46【評論】京師失陷，此何等事，一之已甚，其可再乎？「復道」二字，有多少悲憤在！「兼聞殺犬戎」，誠可喜也。衣冠自然扈從，用「卻」字是不滿諸臣之意；平日諂諛依阿，有變則奔亡坐視，及收京則扈從而回，何益於成敗之數耶？前詩云：「受諫無今日。」又云：「羣臣安在哉？」參觀而意自見矣。劉評殊欠清楚。後四句謂「尅復誠如此」矣，扶顚持危，全在爾數公，前車可鑒，勿令今日回首之地，「慟哭起悲風」可也。正與「復道」相照。前不知戒，故有今日，今日諸公可遂宴然已乎？