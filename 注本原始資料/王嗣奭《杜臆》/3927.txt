王嗣奭《杜臆》268,PDF321,347,PDF4.163【評論】江中月影也。江月發光於水，倒影入樓，樓上之人，眞堪思殺。不言愁而言思者，愁從思起也。所思者何？天邊作客，已不可堪，況客之長久，至於老去而不還，能無一霑巾乎！蓋恐客死於路也。又言月光至秋最爲清切，玉露團於清影，銀河沒於半輪。「團」謂露珠之圓也，月明則露濃也。「沒」，隱也，月止半輪，銀河已隱，不待其圓也。當此之際，唯羈人與離婦最苦；故公又思及「挑錦」之婦，欲寄其夫，而對此明月，懶拈針線，因滅燭而自嚬其翠眉，一腔心事，有不可告人者，與己之霑巾同也。高樓卽所居水閣。