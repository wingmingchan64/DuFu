凡例
一、前人編次杜工部集，體例有四：曰編年、曰分類、曰分體、曰分韻。雖四種體例各有優長，而於杜集，最適合於編年。魯迅嘗言：「分類有益於揣摩文章，編年有利於明白時勢。儻要知人論世，是非看編年的文集不可的。」杜甫一生憂國，四海馳驅，故其詩多及時事，多著州邑，寫作時地多詳確可考，以之編年，則可見詩人平生履歷，與夫人情之聚散，世事之盛衰，此本書所以取編年之體也。又杜甫傳世之作，以詩爲主，故詩文分編而先詩後文。詩之編年，主要參照注杜全集最晩出本，即楊倫《杜詩鏡銓》。對《鏡銓》編次有異議者，則參伍他本而調整之。文二卷置詩後，賦及進賦表為一卷，餘文為一卷，均按作年先後編次。至他集互見、可考訂之僞作、近人發見而尚待辯證者，均別置卷末，不入正集。
一、題解：詩文題目之後、正文之前有題解，説明寫作時間、地點，人事背景，詮釋題目中之詞語，或提示内容要點，詳略不等，力求簡潔。一題多首之組詩，則作一總題解，一般不每首分解。對時、地、人事背景之考證，有岐解異説，或有參考之價値，或爲有影響之意見，而爲題解所難以容納者，則別引其異説於「備考」。
一、注釋：自南宋以還，迄於清末，注杜諸家不下數百。宋人注杜，於杜詩之本事、典故、時地、詞語出處、詩句本意諸方面用力特深，援據略備，極有助於後人對杜詩之理解。元明清諸家，以史證詩，鉤稽考覈事實，於前人謬誤多所匡正，貫通文句，探揣作意，闡釋詩旨，頗多發明。今世學者亦不乏別解新見。凡此皆足爲本書之借鑑。然而前人注本浩博，亦足爲後人一累，箋注紛挐，是非異同，多所牴牾，今人靡所適從。本書注釋力求兼採衆説之長，去蕪存菁。於諸書中輾轉抄襲、離題泛論、史實背謬、文辭欠通之處，亦多所刪削。
前人有謂論杜詩「不當以詞句求之」，又云：「故注杜者必反覆深潛，求其歸宿所在，又從而句櫛字比之，庶幾得作者苦心於千百年之上。」（仇兆鰲《杜詩詳注·序》）誠哉斯言！本書力求在理解全詩大旨之前提下，對詞句作出確切詮釋，避免釋事忘義，務使詞語明而詩義彰。
注釋包括釋詞、本事、典故、史實、輿地、詞語出處、句意詩旨，幷兼及詩人遣詞造語之匠心。但各篇之難易顯隱不同，所釋之重點難求一致，故注釋時但視其疑難所在而分別疏解。
凡前人詮釋確切不移、契合詩旨者，廣爲採摭，且追溯至最先之注家，逕引原注而標明作者，不敢揜爲己功，前人注釋有岐異，乃至聚訟紛紜，莫衷一是者，則擇其言之有據，於領會詩旨較有助益之説，兼取而並存之，以供裁取，如有必要，則參伍己見，加簡短按語（低兩格，加「今按」併用仿體，以示區別），以備參考。
前人注釋，援引前賢詩文典籍，每不標書名卷次，省略顛倒，乃至誤引訛傳、張冠李戴，亦間或有之，均酌情予以注明。
凡難以苟同，又確有一得之見，頗具參照價値者，則別列於「備考」，不敢唯我爲是而没前人之獨識。
前人無注，或有注而語焉不詳者，即加己注，務求簡明切當，原詩詞語通達易曉者，不再加注。
凡難字、僻字、別讀，必注音義，注音用同音漢字，或反切法。
本事典故，宋人曾謂「子美博聞稽古，其用事，非老儒博士，罕知其自出」（王琪《杜工部集·後記》），前人於此確亦頗費功夫，足資徵引。然其中不乏僞造故實、傅會前史、改竄古書之弊，又或有繁冗失要、不切詩義之失，此皆爲本書所不取。又詩中使事用典，本書亦注意徵引最早出處，詳核原文，標出書名卷次。
有關方輿地理，則力求詳加考辨，並注明今之地名或方位所在。
凡原詩化用古語成辭，精當靈活推陳出新者，本書亦力求其用語之來源，或逕引前人詩文以爲注脚，或發明言外之意。所引詩文，標明原作者、書名、卷次或篇名。注釋一般兩句一注，七言長句則或一句一注。注釋以詞語先後爲次，或整句整聯疏解。
底本中題下句間之雙行注文，即後之注家謂爲「原注」、「公自注」者，本書均予照錄，並於注釋中以「原注」出之，以示區別。雙行注文，今單行排列。
一、詩文分段：詩篇分段過細，則文氣不貫；渾而不分，則結構不明。本書從實際需要出發，僅於長篇鉅製，約略分節，並概括段落大意，附於注文之内。
一、集評：列舉前人有關全詩或全文旨意、藝術技法、風格異同等等具有參考價値之評論，以及有代表性之異解，可備一説者。
所集範團包括：歷代杜詩評注、諸家詩話、前人文集，筆記、雜著，以及今人著述中所論及者。
凡空洞議論、浮泛贊譽，或章解句析、浮光掠影，於解杜無所補益者，概捨而不取。
仇兆鰲會萃杜評，以「取其羽翼杜詩，凡與杜爲敵者概削不存」爲原則，其用心誠善而不免偏見，杜甫雖爲詩家聖手，其詩亦未可謂盡善盡美，拙句累句亦間或有之，固不害其爲大家。前人有論及此，本書間亦選錄，以廣見聞。
集評次序，一般以作者時代或著述問世先後爲次第。名篇名作，品評資料甚多者，亦有按内容、藝術兩項分別序列者。意見相左之不同評論，亦分類列次，而同説者仍以時代先後爲次。
一般一題作一集評，組詩之評列於全詩之後，亦有因前人於組詩評析特多而採取一詩一評，組詩之後再列總評者。
一、備考：輯錄涉及該詩之有關資料，以爲研究杜詩之參考。其内容包括：
有關該詩或該文之編年，寫作地點之異説別解；
題解、注釋、集評中不便徵引而可備一説者；
詩文所涉及人事之有關資料；
有關詩文中一詞一語之異解；
唱和贈答、同題分詠之他人作品；
本書認爲應當提供之其他有關資料。
引錄別説，旨在存異，故一般不贅按語，偶附己見，亦僅供參考。
一、版本校勘：本書以存世之最早版本《宋本杜工部集》二十卷《一九五七年商務印書舘影印本，簡稱宋本）爲底本，是本卷一至卷十八，存詩一千四百一十首，其遺闕詩章，則取其他宋本最先錄存者未正文。全部詩文依次以下列十四種版本進行校勘：
（一）《杜工部集》二十卷，補遺一卷，清初錢遵王述古堂影宋鈔本。今簡稱錢鈔本。
（二）《草堂先生杜工部詩集》殘存六卷，宋闕名編。南宋刻本。今簡稱南宋殘本。
（三）《新刊校定集注杜詩》三十六卷，宋郭知達編。宋刻本。今簡稱宋九家本。
（四）《王狀元集百家注編年杜陵詩史》三十二卷。傳爲宋王十朋輯，貴池劉氏玉海堂影宋叢書本。今簡稱宋百家本。
（五）《黄氏補千家集注杜工部詩史》三十六卷，宋黄希、黄鶴補注。宋刻本。今簡稱宋千家本。
（六）《分門集注杜工部詩》二十五卷，宋闕名編。宋刻本。今簡稱宋分門本。
（七）《門類增廣十注杜工部詩》二十卷，殘存六卷（存卷二、卷七至九、卷十一至十二），宋闕名編。宋刻本。今簡稱宋十注本。
（八）《杜工部草堂詩箋》五十卷，宋蔡夢弼箋，宋刻本（存卷一至十九、卷二十二至三十五、卷三十九至四十一、卷四十八至五十，共三十九卷，卷一至卷三配清影宋鈔本）。今簡稱蔡甲本。
（九）《杜工部草堂詩箋》四十卷，宋刻本。今簡稱蔡乙本。
（十）《杜工部草堂詩箋》五十卷，宋刻本（存卷四至八、卷十四至二十、卷二十七至二十八、卷四十至四十四，共十九卷），今簡稱蔡丙本。
（十一）《黄氏補千家注紀年杜工部詩史》三十六卷，《年譜辨疑》一卷，宋黄希、黄鶴補注，元刻本。今簡稱元千家本。
（十二）《集千家注分類杜工部詩》二十五卷，文集二卷，年譜一卷，宋徐居仁編次，黄鶴補注，元刻本。今簡稱元分類本。
（十三）《新定杜工部古詩近體詩先後並解》五十卷，宋趙次公注，明抄本（存末袠七卷、成袠十一卷、已袠八卷，共二十六卷。）（按：末、成、已三字，或是丁、戊、己三字之塗改）今簡稱趙本。
（十四）《杜工部詩范德機批選》六卷，宋黄鶴補注，元范梈批選，元明間刻本。今簡稱范本。
除以上十四種外，又以《大平御覽》（商務印書館影宋本）、《文苑英華》（中華書局影宋本一百四十卷，影明刊本八百六十卷）、《樂府詩集》（文學古籍刊行社影宋本）、《永樂大典》（中華書局影印本）中所徵引者參校（其中《大平御覽》簡稱《御覽》，《文苑英華》簡稱《英華》）。除此而外，徵引各書，隨文詳列。
底本與參校諸本有異而非誤者，一般以底本爲據，不輕改底本。凡底本之誤字、闕字、衍文、倒文，以及其他明顯訛誤，有上列諸本可供訂正者，則擇善而從，改正底本，並出校記。爲給杜集版本研究者提供方便，所據底本與參校諸本文字之異同，又別爲校記，以備査檢。凡舊説與校勘有關者，亦略舉所知以參證之。
一、年譜：宋人所作少陵年譜，傳世者有呂大防、趙子櫟、蔡興宗、魯訔、黄鶴數家。明則有單復參照宋人諸譜而編次之《重訂杜子美年譜》及胡震亨、吳景旭所編之譜。清人編撰尤多，影響較大者有錢謙益、朱鶴齡、李長祥、顧宸、張溍、周篆、張遠、仇兆鰲、楊倫諸家。近世學者聞一多有《少陵先生年譜會箋》。以上諸譜，編次考據頗多異同，而均較簡略。四川省文史研究舘所編《杜甫年譜》則長達十三餘萬言，頗爲詳備。本書參考前人時賢撰述，印證杜詩，融匯己見，編成《杜甫年譜簡編》，附諸卷末。
一、元稹所撰《唐故檢校工部員外郎杜君墓係銘》，當是最早有關杜甫生平創作之文獻資料。微之乃詩家者流，其爲誌銘，意在崇揚子美詩歌，雖於杜甫生平事跡記述簡略，然取材碻實，誠可徵信。兩《唐書》本傳記事多所舛誤，且相互牴牾，前人已經辨謬正僞。至於記杜甫生平大節之梗概，其大端亦頗可參考。今均載之書末。
一、序跋選錄：杜詩版本注本極多，故諸本所載之序、跋、記文亦甚夥，即至今尚存，經編者所寓目者，不啻數百篇。於中可以窺見歷代學人對杜詩之不同見解和研究傾向，各詩家流派對杜詩之抑揚取舍，及杜甫對後世之廣泛影響。因篇幅所限，本書選錄部分影響較大者，以備參考。
一、諸家詠杜、諸家論杜：清人錢氏箋注、仇氏詳注、楊氏鏡銓諸家，卷末均附諸家詩話、唱酬題詠，頗便覽觀。本書亦倣此例，選錄自唐迄清之有關詩歌及論述，並注明出處。
一、爲使讀者對所引用之杜集評注本有所了解，特對其中重要者百餘種予以簡介。
一、杜甫全集校注篇目索引，以篇目音序排列，附於書末，以便査檢。