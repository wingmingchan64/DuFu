蕭滌非主編《杜甫全集校注》2.943,djvu1120

【異文、夾注】
〖慚〗慙
〖惚〗忽
〖回首〗廻首
〖悅〗悦
〖內〗内
〖沒〗没
〖鳴黃桑〗鳴黄桑
〖茅屋〗茆屋
〖聲迴〗聲廻
〖顏〗顔
〖腳〗脚
〖顚〗顛
〖臥〗卧
〖卽〗即
〖說〗説
〖銳〗鋭
〖絕〗絶
〖別〗别
〖恆〗恒
〖妝〗糚
〖尙〗尚
〖於〗于

【注釋】
黃鶴曰：「述在路及到家之事，當在《羌村》後。至德二載九月作，故云：『菊垂今秋花。』」
《新唐書·杜甫傳》：「至德二載，亡走鳳翔，上謁，拜左拾遺。與房琯爲布衣交，琯時敗陳濤斜，又以客董廷蘭罷宰相，甫上疏，言罪細不宜免大臣。帝怒，詔三司推問。宰相張鎬曰：『甫若抵罪，絕言者路。』帝乃解。」「時所在寇奪，甫家寓鄜彌年，艱寠，孺弱至餓死，因許甫自往省視。」
趙次公曰：「班彪自長安避地涼州，作《北征賦》，公亦因所往之方同，故借二字爲題耳。」
仇注：「公遭祿山之亂，自行在往鄜州，鄜州在鳳翔東北，故以『北征』命題。」
杜甫此行，離鳳翔，經麟遊、邠州、宜君，到鄜州，按《元和郡縣圖志》，全程約七百里，黃土高原，崖谷出沒，行期當十天半月。
趙次公曰：「黃帝，言肅宗也。二載，言至德二載也。」（《分門集注》卷十一）
吳瞻泰曰：「題是杜子北征，發端便及皇帝，非紀歲時也，其主腦正在此。」
《詩·小雅·小明》：「二月初吉。」毛傳：「初吉，朔日也。」
黃希曰：「按《唐紀》，是年閏月，初吉，乃是其月初一日。」
黃徹曰：「子美世號『詩史』，觀《北征》詩云：『皇帝二載秋，閏八月初吉。』《送李校書》云：『乾元元年春，萬姓始安宅。』又《戲友》二詩：『元年建巳月，郎有焦校書。』『元年建巳月，官有王司直。』史筆森嚴，未易及也。」（《䂬溪詩話》卷一）
杜子，公自謂也。
蔡夢弼曰：「今自鳳翔歸鄜州，此之謂北征。征，行也。」
沉德潛曰：「竟用文筆敍起，老氣無敵。」
《論語·雍也》：「伯牛有疾，子問之。」
問，探視也。
蒼茫，此作迷茫，杜詩多用之，如「獨立蒼茫自詠詩」，「蒼茫不曉神靈意」等。
維時，猶是時。
蔡夢弼曰：「謂軍興，公私不遑安處也。」
庾信《哀江南賦》：「逮永嘉之艱虞。」
曹植《聖皇篇》：「迫有官典憲，不得顧私恩。」
此言皇恩獨加於己，因而自顧懷慚。
傅咸《增何劭王濟》詩：「歸身蓬蓽廬，樂道以忘飢。」
蔡夢弼曰：「蓬門蓽戶，壯甫自言所居，三川是也。」
曹植《責躬》詩：「皇恩過隆，祇承怵惕。」
怵惕，惶恐也。
闕下，指朝廷。
趙次公曰：「甫不忍輕去其君，恐君又有過舉，而欲諫諍之。」（《黃氏◯補注》卷三）
仇注：「公爲拾遺，故恐君有遺失。」
兩句說明「怵惕久未出」之故。
趙次公曰：「中興主，指言肅宗也。」
《漢書·劉向傳》：向上封事，引《詩》曰：「密勿從事，不敢告勞。」顏師古注：「密勿，猶黽+勉從事也。」
東胡，指安史。
《舊唐書·安祿山傳》：「安祿山，營州柳城雜種胡人也。」
《舊唐書·史思明傳》：「史思明，本名窣干，營州寧夷州突厥雜種胡人也。」
趙次公曰：「指言安慶緒也。舊注云：東胡，祿山也。大誤。蓋至德二載正月乙卯，安慶緒已弑其父祿山，而襲僞位矣。」
鍾惺曰：「臣甫，用奏章字面，如對君語。」（《唐詩歸》卷十八）
蔡夢弼曰：「憤疾安史以臣叛君也。」
蔡邕《獨斷》：「天子以四海爲家，謂所居爲行在所。」
恍忽，言心憂也。身在道途，而心懸闕下，故心神恍忽。
《說文》：「痍，傷也，金瘡也。」
蔡夢弼曰：「謂戰傷之苦也。」
以上二十句爲第一段，敍述辭闕北征登程前之心情，身雖欲去，而心繫時事，憂國戀主，眷眷不忍離去。
《詩·王風·黍離》：「行邁靡靡，中心搖搖。」毛傳：「靡靡，猶遲遲也。」
王粲《從軍詩》：「悠悠涉荒路，靡靡我心愁。四望無煙火，但見林與丘。」
曹操《短歌行》：「越陌度阡，枉用相存。」
《玉篇》：「南北曰阡，東西曰陌。」
阡陌，田間道也。
曹植《送應氏詩》：「中野何蕭條，千里無人煙。」
眇，少也。
蕭瑟，猶蕭條。
王洙曰：「蕭瑟，言人皆避亂，無留居者。」
仇注：「被傷，戰士之帶傷者。」「呻吟，聲引氣也。」「元年十月，房琯有陳陶、青坂之敗，二年四月，郭子儀復有清渠之敗。故云：『呻吟更流血。』」
《元和郡縣圖志·關內道二》：「鳳翔府天興縣，至德二年分置鳳翔縣。」
時肅宗在鳳翔。
重，音蟲，重疊也。古樂府有《飲馬長城窟行》。
王洙曰：「邠州，古豳國，昔公劉據豳。其地開元十三年，改豳州爲邠。」
《括地志》：「水發源涇州東，南流邠州界，至高陵入渭。」
黃希曰：「按《九域志》，涇水在涇州，而邠州西距涇州才百五十里，涇水之所通也。故云『中蕩潏』。」
蕩潏，水流貌。
金聖歎曰：「四句寫一路所經，遂與《水經注》爭奇。」
曹操《苦寒行》：「熊羆對我蹲，虎豹夾路啼。」
吳瞻泰曰：「邠郊四句寫秦中險阻，眞是天險。猛虎，狀蒼崖之蹲踞。」
趙次公曰：「陵谷遷變，石上仍有轍迹也。」
盧元昌曰：「興對青雲而忽動，悅隨幽事而亦發。」
鍾惺曰：「當奔走愁絕時，偏有間心清眼，看景入微。」（《唐詩歸》卷十八）
周甸曰：「途中所歷，有可傷者，有可畏者，有可喜者，有可痛者。」
范輦雲曰：「奔馳危險中，又卽景說出可悅，借以自慰。」
陝北高原，巖谷出沒。青雲高興，陟彼高岡也；幽事可悅，行至谷底也。
《呂氏春秋·恃君》：「冬日則食橡栗。」高誘注：「橡，皁斗也，其狀似栗。」
《本草》：「橡，一名皁斗，其實似栗而小。」
橡栗，橡樹之果實，卽礫實，可食。
《淮南子·泰族訓》：「雨露以濡之，其生物也。」
蔡夢弼曰：「山果雜橡栗之類，或紅或黑，皆霑雨露之恩；或甘或苦，同時結實。微物尙得其所如此，何以人而不如之乎？」
強行父曰：「古之作者，初無意於造語，所謂因事以陳辭。如杜子美《北征》一篇，宜紀行役爾，忽云：「或紅如丹砂，或黑如貼漆，雨謂之所濡，甘苦齊結實。」此類是也，文章祇如人作家書，乃是。」（《文錄》）
秋花山果，賞心悅目又引人深思。
緬，遠也。
桃源，秦人避難之所。
趙次公曰：「桃源在鼎州。陶潛有記有詩，今因見果實而思之也。」
蔡夢弼曰：「甫歎身居亂世，不能爲桃源之隱，足見其謀之拙也。」
吳見思曰：「山中此景，恍如桃源，苟能早爲隱遁，何至身世飄流乎？」
緬思桃源正見其爲飽經戰亂人之間心清眼，並非平時之間淡情懷。
《史記·封禪書》：「秦文公夢黃蛇自天下屬地，其口止於鄜衍。文公問史敦，敦曰：『此上帝之徵，君其祠之。』於是作鄜畤，用三牲郊祭白帝馬。」
《史記·秦本紀》司馬貞《索隱》曰：「畤，止也，言神靈之所依止也。亦音市，謂爲壇以祭天也。」
張綖曰：「鄜畤，卽鄜州，公家所在，畤地高，而遠先見也。」
言巖谷重疊，忽隱忽現。
《楚辭·九歌·湘君》：「采薜荔兮水中，搴芙蓉兮木末。」
王洙曰：「木末，言猶遠也。」
王嗣奭曰：「我行二句，言望家而行遠如此。」
按：是句言僕從遠遠落後在山上，山上多樹木，遠望彷彿人在樹梢。
何薳曰：「王子直誤疵杜詩，《王子直詩話》云：『東坡先生作《程筠歸眞亭》詩，有「會看千字誄，木杪見龜趺」。龜趺是碑座，不應見於木杪。』指以爲病。不知亭在山半，自下望碑，則龜趺正在木杪，豈眞在木上耶？杜子美《北征》詩：『我行已水濱，我僕猶木末。』豈亦子美之僕留挂木杪，如猿猱耶？➀」（《春渚紀聞》卷七）
陸佃曰：「今一種鼠，見人則交其前足而拱，謂之禮鼠，亦或謂之拱鼠。」（《埤雅》卷十一）
王粲《七哀詩》：「出門無所見，白骨蔽平原。」
《資治通鑑·唐肅宗至德元載》：「十二月，戊午，回紇至帶汗谷，與郭子儀軍合。辛酉，與同羅及叛胡戰於楡林河北，大破之，斬首三萬，捕虜一萬，河曲皆平。子儀還軍洛交。」（胡三省注：「洛交郡，本鄜州上郡，天寶元年更郡名。」）
「夜深經戰場，寒月照白骨。」當卽此役所遺留之慘景，非指哥舒翰潼關之敗，因地理相去太遠。
《舊唐書·哥舒翰傳》：「翰不得已引師出關。（至德元載）六月四日，次於靈寶縣之西原。八日，與賊交戰，官軍南迫險峭，北臨黃河，崔乾祐以數千人先據險要，翰及良丘等浮船中流以觀進退，謂乾祐兵少，輕之，遂促將士令進，爭路擁塞，無復隊伍。午後，東風急，乾祐以草車數十乘縱火焚之，煙焰亙天，將士掩面，開目不得，因爲兇徒所乘。王師自相排擠，墜於河。其後者見前軍陷敗，悉潰，塡委於河，死者數萬人，號叫之聲振天地，縛器械，以槍爲楫，投北岸，十不存一二。」
仇注：「散何卒，倉卒散死也。」
仇注：「長安舊爲秦地，故曰秦民。」
曹丕《與吳質書》：「元瑜長逝，化爲異物。」
蔡夢弼曰：「異物，鬼也。秦地之民，半爲鬼物。言將非其人，禍延天下，人君選將，可不愼歟？」
劉辰翁曰：「愁結中，得從容諷刺語，此大篇興致。」
以上三十六句爲第二段，敍述途中所見，人煙蕭條，傷殘滿目，一片戰亂慘象。山行古道中，雖有秋花野果點綴其間，略可悅目賞心，然夜經戰場，寒月白骨，實可悲也。
《新序·雜事五》：「宣王曰：『夫士亦華髮墮顚，而後可用耳。』」
趙次公曰：「言盡華髮，則其存者於雜亂之久，見其盡老也。」（《分門集注》卷十一引）
至德元載七月，甫聞肅宗卽位靈武，自鄜奔行在，中途被俘，遂陷賊中。次年四月脫賊，自長安潛赴鳳翔，拜左拾遺。
杜甫至德元載七月去鄜，二載閏八月始歸返，故曰「經年」。
王嗣奭曰：「顏色白勝雪，乃餓色也。」舊注多主此。按：白雪，多以形容顏色之白皙俊美。江淹《美人春遊》詩：「白雪疑瓊貌。」張籍《寄菖蒲》詩：「仙人勸我食，令我頭青而如雪。」皆其例。故金聖歎曰：「兒上寫平生所嬌，正與今日見爺背面，映出久別哭況也。平生嬌兒，其顏勝雪，下若云：『今日還看，其黑如鐵。』便是張打油惡詩。看他只用『背面』二字輕避過今昔黑白不同醜語，卻別以腳上垢膩，似對不對，反形之。」作這樣上下句對比講解，極是。
《木蘭詩》：「不聞耶娘喚女聲。」
《韻府》：「俗人謂父曰耶。」
此節杜甫全以素描，故用口頭俗語。
李長祥曰：「小兒女遇窮父母，苦狀可憐，『背面啼』三字，寫其叫苦，當面卻過不得，光景愈難堪。」
王若虛曰：「老杜《北征》詩云：『見耶背面啼』，吾舅周君謂『耶』當爲『卽』字之誤。其說甚當，前人亦或用『耶娘』字，而此詩之體，不應爾也。」（《滹南詩話》卷一）
潘德輿曰：「老杜《北征》詩：『見耶背面啼』，王若虛謂『耶』當爲『卽』字之誤。蓋以前人詩中亦或用『耶娘』字，而此體不應爾也。此說亦大滯矣！『耶』固方言，然《北征》中間敍述家庭瑣屑，如『嘔泄臥數日』、『瘦妻面復光』、『問事競挽鬚』等句，何嘗援據經典，而獨疑『耶』字之破體也。且『見耶背面啼』，正小兒久別情景，換一字，則事全然謬戾，不止於晦悶而已。甚矣！古人之作不妄易一字也！」（《養一齋詩話》卷二）
沈佺期《被彈詩》：「窮囚多垢膩，愁坐饒蟣蝨。」
《山海經·海外東經》：「朝陽之谷有神曰天吳，是爲水伯，虎身人面，八手八足八尾，背青黃色。」「丹穴之山，有鸑鷟，鳳之屬也。如鳳，五色而多紫。」
《方言》：「關西謂襜褕短者爲裋褐。」
《漢書·貢禹傳》：「妻子糠豆不贍，裋褐不完。」顏師古注：「裋者，謂僮豎所著布長襦也。褐，毛布之衣也。」
趙次公曰：「天吳，海圖所畫之物；紫鳳，舊繡所刺之物也。剪舊物以補豎衣，故拆移而顚倒也。」
蔡夢弼曰：「言妻子寒凍，以圖障舊繡補綻而爲小兒短衣，故波濤爲之拆，繡紋爲之移，天吳及紫鳳之類，或顚或倒，其貧苦可知也。」
王嗣奭曰：「四句，寫故家窮狀如畫。」
李長祥曰：「移曲折，則文理失；顚倒，則形影非，又是在短褐上，旣可笑，又可憐，想見舊家貧困。」
范輦雲曰：「亂後家業凋喪，實有此景，但他人不能說得如此透快。」
蔡夢弼曰：「甫言不樂觀此也。」
詩人面對家室窘困之狀，想及家國時事，自然心情不舒。
那無，猶豈無。甫《季秋蘇五弟纓江樓夜宴》詩：「對月那無酒，登樓況有江。」與此處「那無」意正同。
《詩·召南·小星》：「抱衾與裯。」鄭箋：「衾，被也。裯，牀帳也。」
櫛，梳篦之總稱。在此作梳理解。
宋玉《登徒子好色賦》：「臣東家之子，著粉則太白，施朱則太赤。」
朱鉛，卽丹粉。
錢箋：「劉績《霏雪錄》云：唐時婦女畫眉尙闊。《北征》云：『狼籍畫眉闊』，張籍《倡女詞》有『輕鬢叢梳闊掃眉』之句，蓋當時所尙如此。」
按：白居易《上陽白髮人》：「青黛點眉眉細長」，「天寶末年時世妝」，則知是時畫眉尙細長。此處之「畫眉闊」，乃謂畫眉不得其法，狼籍可笑之狀。
江浩然曰：「畫眉闊，蓋言學畫不成眉樣。謂『狼籍』二字及上『隨手抹』可見。」
金聖歎曰：「癡女自櫛，不知者，謂是寫女，殊不知乃是寫母，試思：何至任其隨手朱鉛，畫眉狼籍，只因此時母方加意梳掠，故全不知嬌女在側翻盆倒篋也。況明有『學母無不爲』句，看他本意寫母，卻旁借癡女形襯，便令筆墨輕蒨清空之至。」
蔡夢弼曰：「甫是以取帛爲衣，解粉黛，羅衾裯，妻面復光、女頭自櫛，以至抹妝畫眉，皆得其所。豈意生還復見妻子，中心之喜，似忘飢渇然。」
范輦雲曰：「謂嬌女幼兒情狀逼眞，而不傷雅。」
蔡夢弼曰：「兒女喜父歸，請問賊中之事憂苦如何？復觀其鬚髮皆白，競來挽引，甫喜對童稚，雖被驕騃，亦莫忍生嗔喝之怒。蓋念在賊苦，寧甘受此亂聒，復何嫌也。」
此當小女學母妝抹之時，嬌兒亦挽鬚問事，正與《羌村》「嬌兒不離膝，畏我復卻去」父子相親之情景略同。
生理，卽生計。
金聖歎曰：「寫貧士飢寒，兒女倂作一塊，苦事如畫。」
以上三十六句爲第三段，敍述抵家之後，所見家室窘困之狀，及家人悲喜之情。是萬方多難時代中一段插曲，亦是詩人九死一生經歷中之大波瀾。正所謂「狀難寫之景如在目前，含不盡之意見於言外」。
《左傳·僖公二十四年》：「天子蒙塵於外，敢不奔問官守。」
蔡夢弼曰：「至尊，謂肅宗也。蒙塵，謂暴露也。」
實指帝王逃亡在外。
王嗣奭曰：「妻孥方樂，又念至尊。其『揮涕戀行在』以此。爾時帝未還京，明皇在蜀，臣子自應深念。」
休練卒，停止練兵，意卽停止戰亂。
蔡夢弼曰：「言祅氛漸息，天宇澄清也。」
「慘澹隨回紇」，胡小石曰：「二句影射回紇衣飾，此應與《留花門》詩相參證。《留花門》詩有『連雲屯左輔，百里見霜雪』句，亦狀回紇之服色。按回紇奉摩尼教，其教色尙白。」（《杜詩〈北征〉小箋》，見《杜甫硏究論文集》三輯）
按：董仲舒《春秋繁露·治水五行》云：「金用事，其氣慘澹而白。」《世說新語·言語》：「風霜固所不論，乃先集其慘澹。郊邑正自飄瞥，林岫便已皓然。」可知「慘澹」二字，確爲形容白色。宋人樓鑰釋《留花門》詩亦云：「回鶻之俗，衣冠皆白。」（《攻愧集》卷六十六）
杜詩《奉酬薛十二丈判官見贈》：「羽毛淨白雪，慘澹飛雲汀。」亦以「慘澹」形容白色之一例。回紇，據《舊唐書·回紇傳》：「回紇，其先匈奴之裔也。在後魏時，號鐵勒部落。其眾微小，其俗驍強，依託高車，臣屬突厥，近謂之特勒。」「（至德二載）回紇遣其太子葉護領其將帝德等兵馬四千餘眾，助國討逆，肅宗宴賜甚厚，又命元帥廣平王見葉護，約爲兄弟，接之頗有恩義，葉護大喜，謂王爲兄。」
回紇，原作「回鶻」，誤。
據《新唐書·回鶻傳》載：德宗貞元四年（七八八），回紇第四代可汗卽合骨咄祿可汗與唐和親，特遣使至長安，表請改「回紇」爲「回鶻」，「言捷鷙猶鶻然」。故杜甫寫此詩時，不得稱「回鶻」。➂
助順，助國討逆。
仇注：「馳突，馳驟衝突也。」
馬永卿曰：「蓋胡人長於騎射，其所以取勝，獨以馬耳。故胡一人有兩馬，此古法也。《北征》詩云：『陰風西北來，慘澹隨回紇。其王願助順，其俗善馳突。送兵五千人，驅馬一萬匹。』是知一胡人兩馬也。中國若不修馬政，豈能勝之？蓋用兵之法，弓馬必有副。《詩》云：『交韔二弓』，備毀折也。與兩馬同意。」（《懶眞子》卷三）
「此輩少爲貴」，少當指老少之少，讀去聲。
《史記·匈奴列傳》：「苟利所在，不知禮義。自君王以下，咸食畜肉，衣其皮革，被旃裘。壯者食肥美，老者食其餘。貴壯健，賤老弱。」
《舊唐書·回紇傳》：「回紇，其先匈奴之裔也。」
回紇爲匈奴後裔，故習俗亦似匈奴。
「此輩少爲貴，四方服勇決。」與《留花門》：「花門天驕子，飽肉氣勇決。」大意一致。唯以少壯爲貴，故得飽肉，得飽肉，故臨戰能氣勢勇決也。鷹騰二句，言如鷹隼飛騰，迅速超過疾箭。
趙次公曰：「言主上雖虛心以待其破賊，然時議恐畢竟爲害，所以氣欲奪也。」（《黃氏◯補注》卷三）
張綖曰：「惟此議不行，回紇果爲唐患，而河北迄非唐有。其云：『雖乏諫諍姿，恐君有遺失。』蓋謂此也。」
仇注：「『虛佇』，帝望回紇；『氣奪』，羣議沮喪。」
伊洛，二水名，此代指東都洛陽。
西京，長安。
仇注：「蓄，養也。銳，鋒利也。」
趙次公曰：「此正時議，以爲國家自有恢復中原之理，官軍深人，自足破賊，不必專用回紇兵也。」
王嗣奭曰：「『其王願助順，其俗喜馳突。』二語曲盡夷情，所以卻之難，而禁之不易。」「又『官軍請深入，蓄銳伺俱發➃』，見不可全恃夷兵，但借爲先驅耳。語語經濟中窾，此必平日所熟籌於心者，始知怵惕未出，恐君遺失，非口頭話也。自比稷、契，豈欺我哉？」
楊注：「青、徐二州更在伊、洛東。恆山、碣石倶屬燕，指安賊巢穴。」
朱注：「借兵回紇，大爲中國害，公心所不予，故曰：『聖心頗虛佇，時議氣欲奪。』下遂言官軍自足破賊，不必全仗胡兵也。公意收復兩京，便當乘勝長驅幽燕，故云：『此舉開青徐，旋瞻略恆碣。』當時李泌之議，欲命建寧（建寧王李倓）並塞北出，與光弼犄角以取范陽。所見亦與公同也。」
《隋書·長孫晟傳》：「臣夜登城樓，望見磧北有赤氣，長百餘里，皆如雨下垂被地。謹驗兵書，此名灑血，其下之國必且破亡，欲滅匈奴，宜在今日。」
蔡夢弼曰：「元氣廣大，謂之昊天。喩肅宗有威斷也。」
亡胡歲，擒胡月，同義。重疊用之，以增強信心氣勢。
《新唐書·史思明傳》：「是夜思明驚，據牀叱咤，優問故，答曰：『我夢羣鹿度水，鹿死而水乾，云何？』俄如匽，優相謂曰：『胡命盡乎！』」
趙次公曰：「蓋推天數當然。與李白《胡無人曲》所謂：『太白入月敵可摧，敵可摧，旄頭滅。履胡之腸陟胡血。懸胡青天上，埋胡紫塞旁。胡無人，漢道昌。』同意。」
仇注：「『昊天』六句，仍以天意決其必勝也。」
昨，卽指玄宗倉卒奔蜀之時。《資治通鑑·肅宗至德元載》：「乙未，黎明，上獨與貴妃姊妹、皇子、妃……出延秋門。妃主、皇孫之在外者，皆委之而去。」
《酉陽雜俎·毛篇》：「或言狼狽是兩物，狽前足絕短，每行常駕兩狼，失狼則不能動，故世言事乖者稱狼狽。」
左思《吳都賦》：「古先帝代，曾覽八紘之洪緒。」
古先，指古先帝王。
仇注：「姦臣，謂楊國忠。」
葅醢，肉醬。
《舊唐書·楊國忠傳》：「至馬嵬，軍士飢而憤怒，龍武將軍陳玄禮懼亂，先謂軍士曰：『今天下崩離，萬乘震蕩，豈不由楊國忠割剝甿庶，朝野怨咨，以至此耶？若不誅之以謝天下，何以塞四海之怨憤！』眾曰：『念之久矣。事行，身死固所願也。』會吐蕃和好使在驛門遮國忠訴事，軍士呼曰：『楊國忠與蕃人謀叛。』諸軍乃圍驛擒國忠，斬首以徇。是日，貴妃旣縊，韓國、虢國二夫人亦爲亂兵所殺。」
同惡，謂楊國忠之同黨，及韓國夫人輩。蕩析，猶剪除也。《新唐書·玄宗紀》：「丁酉，次馬嵬，左龍武大將軍陳玄禮殺楊國忠及御史大夫魏方進、太常卿楊暄。賜貴妃楊氏死。」
《新唐書·楊貴妃傳》：「及西幸至馬嵬，陳玄禮等以天下計誅國忠，已死，軍不解。帝遣力士問故，曰：『禍本尙在！』帝不得已，與妃訣，引而去，縊路祠下，裹屍以紫茵，瘞道側，年三十八。」
趙次公曰：「蓋謂古先亦有衰亂，而今日與之殊別焉。其殊別者何也？姦臣如楊國忠旣誅，其黨與失勢而蕩析矣。此與古先別之一也；夏殷亦衰矣，而襃妲不誅，上皇乃能割情忍愛而誅貴妃，此與古先別之二也。」
袁枚曰：「楊妃縊死，新舊《唐書》、《通鑑》皆無異詞，惟劉禹錫《馬嵬》詩云：『貴人飲金屑，倏忽舜英暮。』似貴妃之死，乃飲金屑，非縊也。又云：『平生服杏丹』，亦他書不載。縊與金屑等死也，但恐蒼黃奔竄時，金屑不如縊之便，況其死有餘辜，何足究竟？杜子美云：『中自誅襃妲』，下一『誅』字便了。」（《霧海隨筆》卷六）
按：此二句字面頗費解，前人亦多岐義。句乃互文。史載，夏桀寵妹喜，殷紂寵妲己，周幽寵襃姒，而先後相繼亡國。詩上句省略了周，下句提及襃姒，故實際已包括周；下句省略了妹喜，然上句已提及夏，故實際已包括妹喜。二句十字，寫三代歷史故實，且寓於新意。
蔡夢弼曰：「謂周宣王、漢光武皆中興之主，以喩肅宗明斷，再造唐室也。」
《詩·魯頌·泮水》：「桓桓於征。」
桓桓，武勇貌。
蔡夢弼曰：「桓桓，威武之顯，謂龍武統軍陳玄禮扈從玄宗，首建策誅楊國忠，殺貴妃也。」
《論語·憲問》：「微管仲，言其被髮左衽矣。」
微，無也。
許顗曰：「獨以活國許陳玄禮何也？蓋禍亂旣作，惟賞罰當，則再振，否則不可支持矣。玄禮首議太眞、國忠輩，近乎一言興邦，宜得此語。倘無此舉，雖有李、郭，不能展用。」（《彥周詩話》）
盧元昌曰：「假使當日駕次馬嵬，六軍不發，玄禮不建議，將上皇不能割恩正法，則將士一呼，眾心瓦解，乘輿安危，尙未可知，又安得宣旨馬前，倉卒間有傳位太子之命？不亦人盡非，又焉得國猶活也！」
黃生曰：「誅楊氏，所以泄天下之憤，憤泄，然後足以鼓忠義之氣，而恢復可望，故歸功於陳如此。」
按：當肅宗時高適《酬裴員外以詩代書》詩中已有「誅呂鬼神動，安劉天地開」之語，可知杜詩所言亦當時公論。
《唐六典·尙書工部》：「興慶宮在皇城之東南，東距外郭城東垣，宮之西曰興慶門，其內曰興慶殿，次南曰金明門，門內之北曰大同門，其內曰大同殿。」
朱注：「白獸闥，卽白獸門。《三輔黃圖》：未央宮有白虎殿，唐避太祖諱，改爲獸。時長安尙爲賊據。」
《文選·司馬相如〈上林賦〉》：「建翠華之旗，樹靈鼉之鼓。」李善注：「以翠羽爲旗上葆也。」
翠華，指天子之旗。
蔡夢弼曰：「都人望乎肅宗之收復京師也。」「金闕，謂以金飾闕門，妖氛蕩滌，有鬱蔥之佳氣也。」
趙次公曰：「大意勸車駕歸長安也。是年九月癸卯復京師，十月癸亥，遣韋見素迎上皇於蜀郡。丁卯，車駕入長安，則公詩不徒言矣。」
朱注：「數不缺，言收京之後，掃灑園陵，禮數不缺也。」
張戒曰：「子美顚沛造次於兵革之中，而每以宗廟爲言。如《北征》往往是也。此其意尤不可及。」（《歲寒堂詩話》卷下）
趙次公曰：「旣掃灑園陵，當思祖宗創業，如太宗貞觀之盛，豈復有播遷之事哉？樹立，建立之謂也。」
蔡夢弼曰：「謂先帝山陵皆蓄神靈，可以陰騭子孫，而中興之君，復盡孝道，掃灑之禮未嘗少缺。自茲已往必能紹復太宗之業。祿山蕞爾之冠，何足慮乎？」
以上四十八句爲第四段，議論時事，於借兵回紇，深以爲慮；於廊清殘賊，陳述己見；於國事前景，充滿信心。末又期待肅宗發揚祖業，勵精圖治，使皇綱復振，國家中興。

【評論】
范溫曰：孫莘老嘗謂，老杜《北征》詩勝退之《南山》詩。王平甫以爲《南山》勝《北征》，終不能相服。時山谷尙少，乃曰：「若論工巧，則《北征》不及《南山》，若書一代之事，以與《國風》、《雅》、《頌》相爲表裏，則《北征》不可無，而《南山》雖不作，未害也。」二公之論遂定。（《苕溪漁隱叢話》前集卷十二）
葉夢得曰：長篇最難，晉、魏以前，詩無過十韻者。蓋常使人以意逆志，初不以序事傾盡爲工。至老杜《述懷》、《北征》諸篇，窮極筆力，如太史公紀傳，此固古今絕唱。（《石林詩話》卷上）
鍾惺曰：其篇法幻妙，若有照應，若無照應，若有穿插，若無穿插，不可捉摸。又曰：當於潦倒淋漓，忽反忽正，若整若亂，時斷時續處，得其篇法之妙。（《唐詩歸》卷十八、卷十九）
王嗣奭曰：昌黎《南山》，韻賦爲詩；少陵《北征》，韻記爲詩，體不相蒙。而孫莘老、王平甫相提而爭優劣，固非，至斷定於山谷之評，亦未是也。《南山》琢鏤湊砌，詰屈怪奇，自創爲體，傑出古今。然不可無一，不可有二。固不易學，亦不必學，總不脫文人習氣。《北征》故是雅調，古來詞人亦多似之。卽韓之《赴江陵》、《寄三學士》等作，庶可與之雁行也。（《杜臆》卷二）
黃周星曰：長篇纏綿悱惻，潦倒淋漓，忽而兒女喁喁，忽而老夫灌灌，似騷似史，似記似碑。誠如涪公所言，足與《國風》、《雅》、《頌》相表裏。（《唐詩快》卷二）
李長祥曰：古今長詩，惟《焦仲卿詩》與此章。然《焦仲卿》樂府，樂府歌詠其事，事長則長，詩則長短繇人。不當長而長之，不衍則冗則湊。故詩之不能長，不得長，不必長也。此詩七十韻，一百四十句，七百字，意之所注，法之所應，或遠或近，或開或闔，或緊或寬，或斷或續，變變化化，莫可端倪，使人讀之，惟恐句盡，全不覺其爲長詩也。神哉！
又曰：《焦仲卿詩》煩處煩矣，又重復說一番，益覺其煩，然益覺其妙。此詩之妙，則有間處，有寬處，有細處，有不足寫而寫之處，而毫無衍處、冗處、湊處。無樂府事實，長與之等，又使人讀之不覺其長，然作法與《焦仲卿詩》不同，則樂府與詩之異也。世之讀者乃相衡並較，其亦不達於樂府與詩之旨矣。（《杜詩編年》卷三）
唐汝詢曰：《北征》本爲省家而作，其間躊躇戀君，訏謨君國，入目必載，關情必書，紀及除邪，轉醜爲美，慮深陵闕，終以太宗。立意高，包羅廣。就詩而論，中興之業在此老胸中矣。不獲小試，遽有華州之遷。悲夫！（《唐詩十集》壬集四）
金聖歎曰：題是北歸，通篇詩全是憂勞朝廷，一片深心至計。雖十六解至二十三解稍敍妻女，然純是心在朝廷。恍惚如夢語，讀之悲感橫生，涕淚交下。（《唱經堂杜詩解》卷二）
李因篤曰：大如金鵬浮海，細如玉管候灰，上關廟謨，下具家乘，舉隅而詞自括，繁引而氣彌疏，可直追《三百》矣。
又曰：其才則海涵地負，其力則拔山倒岳，以比辭賦事之微，寫愛君忠國之情。有極尊嚴處，有極瑣細處。繁處有千門萬戶之象，簡處有急管促柱之悲。元河南謂其具一代興亡，與《國風》、《雅》、《頌》相表裏，其《北征》之謂乎？（《杜詩集評》卷一引）
吳農祥曰：極正大處卻從瑣細處述起；極淒涼處卻從繁華處述起。看他謂處，筆力蒼深。（《杜詩集評》卷一引）
兪瑒曰：《奉先詠懷》是憂亂於未亂之先；《北征》是望治於旣亂之後。同一忠愛之意。（《杜詩集評》卷一引）
査愼行曰：敍事言情，不倫不類，拉拉雜雜，信筆直書。作者亦不知其所以然，而家國之感，悲喜之緒，隨其棖觸，引而彌長，遂成千古至文，獨立無偶。（《杜詩集評》卷一引）
黃生曰：五言古但相其神骨而已，體製之長短，不必論也。苟神骨於古有合，則千言不厭其多，數言不嫌其少，豈可以長短較優劣哉？杜公《北征》，自當擅美千古，而或議其冗長，以爲魏晉無此，將欲如近代之篇摹句倣，而後謂之不失古意乎？
又曰：此詩有大筆，有細筆，有間筆，有警筆，有放筆，有收筆，變換如意，出沒有神，若筆不能換，則局勢平衍，眞成冗長矣。
又曰：此詩分四大段：辭闕一段，在路一段，到家一段，時事一段。若各敍，自可分爲數題，亦無害各爲佳篇。然公偏以合敍見本事，蓋一篇用筆忽大忽小忽緊忽鬆，他人急忙轉換不來，而公把三寸弱翰，直似一桿鐵槍，神出鬼沒，使人應接不暇，此眞萬夫之特也。尤妙在末後一段，本是辭闕時一副說話，卻留在後找完，以成一篇大局，自是古人結構，他人不論，卽文家巨擘如昌黎見之，亦當汗流氣懾矣。（《杜詩說》卷一）
宋犖曰：光焰萬丈，乾坤雷硠，此等詩實足當之。宋人以《南山》與《北征》並稱，未免耳食，昌黎必不敢。（《杜工部集五家評本》卷二引）
《杜詩言志》：《北征》言奉詔北歸而征也。時少陵家在鄜畤，居行在之北，故日「北征」。夫國家多難，正人臣致命效忠之秋，豈容以家室之念分其心，遠去朝廷而歸休蓬蓽哉？況少陵傾陽之性，老而彌摯，其於此義，尤其信誓旦旦者，而乃詣闕拜辭，靡靡阡陌，至茅屋而悲松泉，對童稚而甘亂聒，是其所能反之於心，而不悖於怵惕憂虞之本者。（卷四）
吳瞻泰曰：以皇帝始，以皇帝終，是一篇大結撰。看其說家中事，必帶國事；說國中事，並無一語及家事。故雖呶呶絮語，絕非兒女情多也。長詩之妙，於接續結構處見之，又於間中襯帶處見之，全在能換筆也。不能換筆，則無起伏。無起伏，則俗所云：「死龍死鳳，不如活雞活蛇」也。此作有大有小，有提有束，有急有間，有擒有縱。故長而不傷於冗，細而不病於瑣。然又須看其忽轉筆，突兀無端，尤屬神化。（《杜詩提要》卷二）
《唐宋詩醇》曰：以排天斡地之力，行屬詞比事之法，具備萬物，橫絕太空。前無古人，後無來者。自有五言，不得不以此爲大文字也。問家室者，事之主：憤艱虞者，意之主。以皇帝起，太宗結。戀行在，望匡復，言有倫脊，忠愛見矣。道途感觸，抵家悲喜，瑣瑣細細，靡不具陳。極窮苦之情，絕不衰餒。嚴羽謂李、杜之詩如金鳷擘海，香象渡河。下視郊、島輩，有類蟲吟草間者，豈不然哉！（卷十）
浦起龍曰：《北征》爲杜古眉目，直抒胸膈，渾灝流轉，不以烹調煉句爲工。宋、元而後，論贊蓋詳，小子敢復以醯雞之智，測量滄海哉！又曰：謂《詠懷》，見杜子一生學識；讀《北征》，見杜子一腔血性。（《謂杜心解》卷一之二）
陳訏曰：詩通首，大之軍國戎旅，主德宗功；細之山果橡栗，紅黑甘苦，及兒腳女衣，衾裯粉黛，瑣屑太繁，似乎細大不倫。解者平分爲四段，謂《北征》中間歷言室家情緒，乃本題本意，不嫌腹脹，蓋究不知細大不倫之故，而曲爲之說也。愚意：公詩多淵源漢魏，而又脫胎變化，不襲其迹。如《飲中八仙》之柏梁聯句；如《八哀詩》之卽遷史列傳；如《昔遊》、《壯遊》、《遣懷》之卽史公自序，枚舉甚多。今《北征》旣仿班賦命題，卽詩體亦仿漢魏賦體，腰腹鋪排詳贍，不遺鉅細，末幅歸到正意，忽頌忽規。故此詩前一段辭闕，次段道路所經，次段到家情緒，皆鋪排題之正面，非正意也。正意在末四段，一言回紇助順，一言官軍勇銳，一言主德鋤奸，一言民情戴附，皆中興可復，祖烈重光之意。與起處「君誠中興主」相應。公《北征》詩，卽公北征賦也。以變爲創格，洵推千古獨絕。（《讀杜隨筆》上卷二）
夏力恕曰：《北征》議論識見，洞然古今。於兩宮之愛，亦云至矣。（《杜詩增注》卷十四）
喬億曰：《詠懷》詩自比稜、契，憂在黎元，故篇中敍國事加詳，至於到家情事，只舉幼子，更不他及，意恐支綴，章法散漫也。《北征》，首則曰：「蒼茫問家室」，繼又曰：「詔許歸蓬蓽」，一再提明，故中間述妻子小兒女輩，以及閨中叢細之事不遺。此謀篇之各有體要也。「至尊」以下至末，始中明首段意，其次段紀行經戰場，不鋪陳往事，爲後三段曲暢其旨耳。而「至尊」四句，又爲此三段提挈，敍致錯綜，自有節制，且起二句大書特書，已開全局矣。（《杜詩義法》卷上）
施補華曰：《奉先詠懷》及《北征》是而篇有韻古文，從➄文姬《悲憤詩》擴而大之者也。後人無此才氣，無此學問，無此境遇，無此襟抱，斷斷不能作。然細繹其中，陽開陰合，波瀾頓挫，殊足增長筆力，百回讀之，隨有所得。（《峴傭說詩》）

【備考】
胡仔曰：老杜謂夏商衰，誅襃妲。襃姒，同幽王后也。疑「夏」字爲誤，當云「商周」可也。（《苕溪漁隱叢話》前集卷十二）按：宋人馬永卿《懶眞子》卷四，引文卽作「不聞商周衰，中自誅襃妲。」但句出引文，別本無徵。
趙次公曰：姐己滅殷，襃姒滅周，而用於夏殷句之下，此乃公命語痛快，因成小誤耳。（《新刊校定集注杜詩》卷三）
仇兆鰲曰：從夏殷爲是，下有周漢也。妹喜、妲己、桀紂所嬖。舊作「襃妲」，疑誤。（《杜詩詳注》卷五）
浦起龍曰：本應作「妹妲」，夏妹喜，殷妲己也。痛快疾書，涉筆成誤。（《讀杜心解》卷一之二）
金聖歎曰：如襃妲、夏殷等字，正以參差不整爲善用耳。必欲改夏殷爲殷周，則又安可不正襃妲爲妲襃耶？鄙儒可發一笑。（《唱經堂杜詩解》卷二）
顧炎武曰：不言周，不言妹喜，此古人互文之妙，正不必作誤筆。自八股學興，無人解此文法矣。（《日知錄》卷二十七）
李黼平曰：《北征》：「不聞夏殷衰，中自誅襃妲。」注家或以爲當作殷周，或以爲當作妹妲，或以爲言夏則不必復言妹，言襃則不必復言周，皆未闇故實。「周本紀》龍漦事，伯陽甫明言：昔自有夏之衰。而襃又是夏同姓。是以駱賓王《討武氏檄》：「龍漦帝后，識夏庭之遽衰。」以襃姒比武后，亦據夏言。駱在杜前，詩蓋本於是矣。（《讀杜韓筆記》卷上）
魏泰曰：唐人詠馬嵬之事者多矣。世所稱者，劉禹錫曰：「官軍誅佞倖，天子捨妖姬。羣吏伏門屛，貴人牽帝衣。低回轉美目，清日自無輝。」白居易曰：「六軍不發爭柰何，宛轉蛾眉馬前死。」此乃歌詠祿山能使官軍皆叛，逼迫明皇，明皇不得已而誅楊妃也。噫！豈特不曉文章體裁，而造語惷拙，已失臣下事君之體也。老杜則不然，其《北征》詩曰：「憶昨狼狽初，事與古先別。不聞夏商衰，中自誅襃妲。」乃見明皇鑑夏、商之敗，畏天悔過，賜妃子死。官軍何預焉？（《臨漢隱居詩話》）
葛立方曰：老杜《北征》詩云：「憶昨狼狽初，事與古先別。不聞夏殷衰，中自誅襃妲。」其意謂明皇英斷，自誅妃子，與夏商之誅襃妲不同。老杜此語，出於愛君，而曲文其過，非至公之論也。（《韻謂陽秋》卷十九）
洪邁曰：唐人歌詩，其於先世及當時事，直辭詠寄略無避隱，至宮禁嬖昵，非外間所應知者，皆反復極言，而上之人亦不以爲罪。……五言如：「憶昨狼狽初，事與古先別。不聞夏殷衰，中自誅襃妲。」……今之詩人不敢爾也。（《容齋續筆》卷二）
何孟春曰：杜子美《北征》詠馬嵬事：「不聞夏殷衰，中自誅襃妲。」用意忠厚，立論精當乃如此。白樂天《長恨歌》：「六軍不發無柰何，宛轉蛾眉馬前死。」又：「君王掩面救不得，回看血淚相和流。」此等敍述，夫豈非實在？於臣子終非所宜。鄭畋爲鳳翔從事，過馬嵬，題云：「明皇回馬楊妃死，雲雨雖亡日月新。終是聖明天子事，景陽宮井又何人？」觀者以畋爲宰輔器，不知畋特有見於子美《北征》篇終意耳。（《餘冬詩話》卷下）
賀貽孫曰：「不聞夏殷衰，中自誅襃妲。」能道人之所不敢道，而回護自深。（《詩筏》）
魯迅曰：關於楊妃，祿山之亂以後的文人都撒著大謊，玄宗逍遙事外，倒說是許多壞事情都由她，敢說「不聞夏殷衰，中自誅襃妲」的有幾個？（《花邊文學·女人未必多說謊》）
今按：魯迅先生據此對杜甫之頌揚是中肯的。杜甫以在世之君主比作亡國之君的夏桀、殷紂：「不聞夏殷衰，中自誅襃妲。」近人有謂，這是爲明皇回護。回護確有，但貶斥更顯而易見。所謂五十年太平天子，比亡國之君略勝一籌而已。

【永明校記】
➀「如猿猱耶」，《杜甫全集校注》誤引作「如猿猱也」。
➁《山海經第九·海外東經》：「朝陽之谷，神曰天吳，是爲水伯。在𧈫𧈫北兩水間。其爲獸也，八首人面，八足八尾，皆青黃。」「水伯」，《杜甫全集校注》誤引作「水泊」。《山海經第一·南山經》：「又東五百里，曰丹穴之山，其上多金玉。丹水出焉，而南流注於渤海。有鳥焉，其狀如雞，五采而文，名曰鳳皇，首文曰德，翼文曰義，背文曰禮，膺文曰仁，腹文曰信。是鳥也，飲食自然，自歌自舞，見則天下安寧。」《山海經》無「鸑鷟」一詞。
➂《杜甫全集校注》引《新唐書·回鶻傳》，解釋「回鶻」出處，但非直接引用，引號之應用亦極混亂。
➃「蓄銳伺俱發」爲王嗣奭《杜臆》原文。
➄「從文姬」，《杜甫全集校注》誤引作「緃文姬」。