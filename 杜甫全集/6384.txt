6384 奉謝口敕放三司推問狀

右臣甫，智識淺昧，向所論事，涉近激訐，違忤聖旨，旣下有司，具已舉劾，甘從自棄，就戮為幸。今日巳時，中書侍郎平章事張鎬，奉宣口敕，宜放推問，知臣愚戇，舍臣萬死，曲成恩造，再賜骸骨。臣甫誠頑誠蔽，死罪死罪。

臣以陷身賊庭，憤惋成疾，實從間道，獲謁龍顏。猾逆未除，愁痛難過，猥廁衮職，願少裨補。

竊見房琯，以宰相子，少自樹立，晚爲醇儒，有大臣體。時論許琯，必位至公輔，康濟元元。陛下果委以樞密，眾望甚允。觀琯之深念主憂，義形於色，況畫一保大，素所蓄積者已。而琯性失於簡，酷嗜鼓琴。董庭蘭，今之琴工，遊琯門下有日，貧病之老，依倚爲非，琯之愛惜人情，一至於玷汙。

臣不自度量，歎其功名未垂，而志氣挫衄，覬望陛下棄細錄大，所以冒死稱述，何思慮始竟，闕於再三。

陛下貸以仁慈，憐其懇到，不書狂狷之過，復解網羅之急，是古之深容直臣、勸勉來者之意。天下幸甚！天下幸甚！豈小臣獨蒙全軀就列，待罪而已。無任先懼後喜之至，謹詣閤門，進狀奉謝以聞，謹進。

至德二載六月一日，宣議郎、行左拾遺臣杜甫狀奏