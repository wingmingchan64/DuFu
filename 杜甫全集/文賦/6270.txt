6270 進雕賦表

臣甫言：臣之近代陵夷，公侯之貴磨滅，鼎銘之勳不復照耀於明時。自先君恕、預以降，奉儒守官，未墜素業矣。亡祖故尙書膳部員外郎先臣審言，修文於中宗之朝，高視於藏書之府，故天下學士到於今而師之。

臣幸賴先臣緒業，自七歲所綴詩筆，向四十載矣，約千有餘篇。今賈馬之徒，得排金門、上玉堂者甚眾矣。唯臣衣不蓋體，常寄食於人，奔走不暇，只恐轉死溝壑，安敢望仕進乎？伏惟天子哀憐之。明主儻使執先祖之故事，拔泥塗之久辱，則臣之述作，雖不足以鼓吹六經，先鳴數子，至於沉鬱頓挫，隨時敏捷，而揚雄、枚皋之流，庶可跂及也。有臣如此，陛下其舍諸？伏惟明主哀憐之，無令役役，便至於衰老也。臣甫誠惶誠恐，頓首頓首，死罪死罪。

臣以為雕者，鷙鳥之殊特，搏擊而不可當，豈但壯觀於旌門，發狂於原隰.引以爲類，是大臣正色立朝之義也。臣竊重其有英雄之姿，故作此賦，實望以此達於聖聰耳。不揆蕪淺，謹投延恩匭，進表獻賦以聞，謹言。