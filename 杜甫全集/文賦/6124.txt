6124 進三大禮賦表

臣甫言：臣生長陛下淳樸之俗，行四十載矣。與麋鹿同群而處，浪跡於陛下豐草長林，實自弱冠之年矣。豈九州牧伯不歲貢豪俊於外？豈陛下明詔不仄席思賢於中哉？臣之愚頑，靜無所取，以此知分，沈埋盛時，不敢依違，不敢激訏，默以漁樵之樂，自遣而已。頃者賣藥都市，寄食朋友，竊慕堯翁擊壞之謳，適遇國家郊廟之禮，不覺手足蹈舞，形於篇章。漱吮甘液，遊泳和氣，聲韻寢廣，卷軸斯存，抑亦古詩之流，希乎述者之意。然詞理野質，終不足以拂天聽之崇高，配史籍以永久，恐倏先狗馬，遺恨九原。謹稽首投延恩匭，獻納上表，進明主《朝獻太清宮》、《朝享太廟》、《有事於南郊》等三賦以聞。臣甫誠惶誠恐，頓首、頓首，謹言。