6445 說旱

《周禮·司巫》：「若國大旱，則率巫而舞雩。」《傳》曰：「龍見而雩。」謂建巳之月，蒼龍宿之體，昏見東方，萬物待雨盛大，故祭天遠爲百穀祈膏雨也。今蜀自十月不雨，抵建卯，非雩之時，奈久旱何!得非獄吏只知禁繫，不知疏決，怨氣積，冤氣盛，亦能致旱。是何川澤之乾也，塵霧之塞也，行路皆菜色也，田家其愁痛也。

自中丞下車之初，軍郡之政，罷弊之俗，已下手開濟矣，百事冗長者，又以革削矣。獨獄囚未聞處分，豈次第未到，爲獄無濫繫者乎？穀者，百姓之本，百役是出，況冬麥黃枯，春種不入。公誠能暫輟諸務，親問囚徒，除合死者之外，下筆盡放，使囹圄一空，必甘雨大降。但怨氣消，則和氣應矣。躬自疏決，請以兩縣及府繫爲始，管內東西兩川各遣一使，兼委刺史縣令，對巡使同疏決，如兩縣及府等囚例處分，眾人之望也，隨時之義也。昔貞觀中，歲大旱，文皇帝親臨長安、萬年二赤縣決獄，膏雨滂足。即岳鎭方面歲荒札，皆連帥大臣之務也，不可忽。

凡今徵求無名數，又耆老合侍者，兩川侍丁，得異常丁乎？不殊常丁賦斂，是老男老女死日短促也。國有養老，公遽遣吏存問其疾苦，亦和氣合應之義也，時雨可降之徵也。愚以爲至仁之人，常以正道應物，天道遠，去人不遠。