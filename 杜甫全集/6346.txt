6346 唐故德儀贈淑妃皇甫氏神道碑

后妃之制古矣，而軒轅氏帝嚳氏、次妃之跡，最有可稱，存乎舊史，然則其義隱，其文略。《周禮》王者內職大備，而陰教宣。詩人《關雎》風化之始，樂得淑女。蓋所以教本古訓，發皇婦道。居具燕寢之儀，動有環珮之節，進賢才以輔佐君子，不淫色以取媚閨房。雖彤管之地，功過必紀；而金屋之寵，流宕一揆。稽女史之華實，嗣嬪則之清高，亦時有其人，偉夫精選。

淑妃諱某，姓皇甫氏，其先安定人也。惟卨封商，於赫有光，伊玄祖樹德，於今不忘。必宋之子，莫之與比，伊清風繼代，惠此餘美。夫其係緒蕃衍，紱冕所興，列為公侯，古有皇父充石，則其宗可知也。夫其體元消息，經術之美，刊正帝圖，中有玄晏先生，則其家可知矣。嗟乎！我有奕葉，承權輿矣；我有微猷，展肅雍矣。積群玉之氣，自對白虹之天；生五色之毛，不離丹鳳之穴。曾祖烜，皇朝宋州刺史。祖粹，皇朝越州刺史、都督諸軍事。父日休，皇朝左監門衛副率。妃則副率府君之元女也，粵若繈褓，體如冰雪，氣象受於天和，詩禮傳乎胎教。故列我開元神武之嬪御者，豈易其容止法度哉？今上昔在春宮之日，詔詰良家女，擇視可否，充備淑哲。太妃以內秉純一，外資沈靜，明珠在蚌，水月鮮白，美玉處石，崖崖津潤，結襦而金印相輝，同輦而翠旗交影。由是恩加婉順，品列德儀。雖掖庭三千，爵秩十四，掩六宮以取俊，超群女以見賢，豈渥澤之不流，曾是不敢以露才揚己，卑以自牧而已。夫如是，言足以厚人倫、化風俗，彌縫坤載之失，夾輔元亨之求。嗚呼！彼蒼也常與善，何有初也？不久好奈何？況妃亦既遘疾，怗如慮往。上以之服事最舊，佳人難得，送藥必經於御手，見寢始迴於天步。月氏使者，空說返魂之香；漢帝夫人，終痛歸來之像。以開元二十三年歲次乙亥十月癸未朔，薨於東京某宮院，春秋四十有二。嗚呼哀哉！望景向夕，澄華微陰，風驚碧樹，霧重青岑。天子悼履綦之蕪絕，惜脂粉之凝冷，下麟鳳之銀床，到梧桐之金井。嗚呼哀哉！厥初權殯於崇政里之公宅，後詔以某月二十七日己酉，卜葬於河南縣龍門之西北原，禮也。制曰：「故德儀皇甫氏，贊道中壺，肅事後庭，孰云疾疢，奄見凋落？永言懿範，用愴於懷，宜登西妃之列，式旌六行之美。可冊贈淑妃。喪事所須，並宜官供，河南尹李適之充使監護。」非夫清門華胄，積行累功，序於王者之有始有卒，介於嬪御之不僭不濫，是何存榮沒哀，視有遇之多也？有子曰鄂王，諱瑤，兼太子太保，使持節幽州大都督事，有故在疚而卒。豈無樂國，今也則亡，匪降自天，云何籲矣！有女曰臨晉公主，出降代國長公主子滎陽潛曜，官曰光祿卿，爵曰駙馬都尉。昔王儉以公主恩，尚帝女為榮；何晏兼關內侯，是亦晉朝歸美。公主禮承於訓，孝自於心，霜露之感，形於顏色；享祀之數，缺於灑掃。嘗戚然謂左右曰： 「自我之西，歲陽載紀。彼都之外，道里遐絕。聖慈有蓬萊之深，異縣有松檟之阻。思欲輕舉，安得黃鵠？未議巡豫，徒瞻白雲。」望闕塞之風煙，尋常涕泗；懷伊川之陵谷，恐懼遷移。於是下教邑司，爰度碑版。甫忝鄭莊之賓客，遊竇主之園林，以白頭之嵇、阮，豈獨步於崔、蔡？而野老何知，斯文見託；公子泛愛，壯心未已。不論官閥，遊、夏入文學之科；兼敘哀傷，顏、謝有後妃之誄。銘曰：

積氣之清，積陰之靈。漢曲廽月，高堂麗星。驚濤洶洶，過雨冥冥。洗滌蒼翠，誕生娉婷。〈（其一）〉
婉彼柔惠，迥然開爽。綢繆之故，昔在明兩。恩渥未渝，康哉大往。展如之媛，孰與爭長？〈（其二）〉
珩珮是加，翬褕克備。先德後色，累功居位。壺儀孔修，宮教鹹遂。王於獎飾，禮亦尊異。〈（其三）〉
小苑春深，離宮夜逼。花間度月，同輦未歸。池畔臨風，焚香不息。嗚呼變化，惠好終極。〈（其四）〉
馮相視祲，太史書氛。藏舟晦色，逝水寒文。翠幄成彩，金爐罷熏。燕趙一馬，瀟湘片雲。〈（其五）〉
恍惚餘跡，蒼茫具美。王子國除，匪他之恥。公主愁思，永懷於彼。日居月諸，邱隴荊杞。〈（其六）〉
嚴嚴禹鑿，瀰瀰伊川。列樹拱矣，豐碑缺然。爰謀述作，歘就雕鐫。金石照地，蛟龍下天。〈（其七）〉
少室東立，繚垣西走。佛寺在前，宮橋在後。維山有麓，與碑不朽。維水有源，與詞永久。〈（其八）