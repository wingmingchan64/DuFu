0622 送蔡希魯都尉還隴右因寄高三十五書記[時哥舒入奏勒蔡子先歸]

蔡子勇成癖，彎弓西射胡。
健兒寧鬥死，壯士耻爲儒。
官是先鋒得，材緣挑戰須。
身輕一鳥過，槍急萬人呼。
雲幕隨開府，春城赴上都。
馬頭金匼匝，駝背錦糢糊。
咫尺雪山路，歸飛青海隅。
上公猶寵錫，突將且前驅。
漢使黃河遠，涼州白麥枯。
因君問消息，好在阮元瑜。