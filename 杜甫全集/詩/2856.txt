2856 寄題江外草堂[梓州作寄成都故居]

我生性放誕，難欲逃自然。
嗜酒愛風竹，卜居必林泉。
遭亂到蜀江，臥痾遣所便。
誅茅初一畝，廣地方連延。
經營上元始，斷手寶應年。
敢謀土木麗？自覺面勢堅。
臺庭隨高下，敞豁當清川。
雖有會心侶，數能同釣船。
干戈未偃息，安得酣歌眠？
蛟龍無定窟，黃鵠摩蒼天。
古來達士志，寧受外物牽？
顧惟魯鈍姿，豈識悔吝先？
偶攜老妻去，慘淡凌風煙。
事迹無固必，幽貞愧雙全。
尙念四小松，蔓草易拘纏。
霜骨不甚長，永爲鄰里憐。