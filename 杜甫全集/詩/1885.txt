1885 鹿頭山

鹿頭何亭亭，是日慰飢渴。
連山西南斷，俯見千里豁。
遊子出京華，劍門不可越。
及茲阻險盡，始喜原野闊。
殊方昔三分，霸氣曾間發。
天下今一家，雲端失雙闕。
悠然想楊馬，繼起名硉兀。
有文令人傷，何處埋爾骨。
紆餘脂膏地，慘澹豪俠窟。
杖鉞非老臣，宣風豈專達。
冀公柱石姿，論道邦國活。
斯人亦何幸，公鎭踰歲月。