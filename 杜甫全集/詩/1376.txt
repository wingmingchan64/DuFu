1376 遣興五首

其一

蟄龍三冬臥，老鶴萬里心。
昔時賢俊人，未遇猶視今。
嵇康不得死，孔明有知音。
又如隴坻松，用捨在所尋。
大哉霜雪幹，歲久爲枯林。

其二

昔者龐德公，未曾入州府。
襄陽耆舊間，處士節獨苦。
豈無濟時策？終竟畏羅罟。
林茂鳥有歸，水深魚知聚。
舉家隱鹿門，劉表焉得取？

其三

陶潛避俗翁，未必能達道。
觀其著詩集，頗亦恨枯槁。
達生豈是足？默識蓋不早。
有子賢與愚，何其挂懷抱？

其四

賀公雅吳語，在位常清狂。
上疏乞骸骨，黃冠歸故鄕。
爽氣不可致，斯人今則亡。
山陰一茅宇，江海日淒涼。

其五

吾憐孟浩然，裋褐卽長夜。
賦詩何必多，往往凌鮑謝。
清江空舊魚，春雨餘甘蔗。
每望東南雲，令人幾悲吒。