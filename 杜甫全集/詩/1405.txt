1405 秦州雜詩二十首

其一

滿目悲生事，因人作遠遊。
遲迴度隴怯，浩蕩及關愁。
水落魚龍夜，山空鳥鼠秋。
西征問烽火，心折此淹留。

其二

秦州城北寺，勝迹隗囂宮。
苔蘚山門古，丹青野殿空。
月明垂葉露，雲逐渡溪風。
清渭無情極，愁時獨向東。

其三

州圖領同谷，驛道出流沙。
降虜兼千帳，居人有萬家。
馬驕珠汗落，胡舞白題斜。
年少臨洮子，西來亦自誇。

其四

鼓角緣邊郡，川原欲夜時。
秋聽殷地發，風散入雲悲。
抱葉寒蟬靜，歸山獨鳥遲。
萬方聲一槪，吾道竟何之！

其五

南使宜天馬，由來萬匹強。
浮雲連陣沒，秋草遍山長。
聞說眞龍種，仍殘老驌驦。
哀鳴思戰鬥，迥立向蒼蒼。

其六

城上胡笳奏，山邊漢節歸。
防河赴滄海，奉詔發金微。
士苦形骸黑，林疏鳥獸稀。
那堪往來戍，恨解鄴城圍。

其七

莽莽萬重山，孤城山谷間。
無風雲出塞，不夜月臨關。
屬國歸何晚？樓蘭斬未還！
煙塵獨長望，衰颯正摧顏。

其八

聞道尋源使，從天此路迴。
牽牛去幾許？宛馬至今來。
一望幽燕隔，何時郡國開？
東征健兒盡，羌笛暮吹哀。

其九

今日明人眼，臨池好驛亭。
叢篁低地碧，高柳半天青。
稠疊多幽事，喧呼閱使星。
老夫如有此，不異在郊坰。

其十

雲氣接崑崙，涔涔塞雨繁。
羌童看渭水，使客向河源。
煙火軍中幕，牛羊嶺上村。
所居秋草淨，正閉小蓬門。

其十一

蕭蕭古塞冷，漠漠秋雲低。
黃鵠翅垂雨，蒼鷹飢啄泥。
薊門誰自北？漢將獨征西！
不意書生耳，臨衰厭鼓鼙。

其十二

山頭南郭寺，水號北流泉。
老樹空庭得，清渠一邑傳。
秋花危石底，晚景臥鐘邊。
俯仰悲身世，溪風爲颯然。

其十三

傳道東柯谷，深藏數十家。
對門藤蓋瓦，映竹水穿沙。
瘦地翻宜粟，陽坡可種瓜。
船人近相報，但恐失桃花。

其十四

萬古仇池穴，潛通小有天。
神魚人不見，福地語眞傳。
近接西南境，長懷十九泉。
何時一茅屋，送老白雲邊。

其十五

未暇泛滄海，悠悠兵馬間。
塞門風落木，客舍雨連山。
阮籍行多興，龐公隱不還。
東柯遂疏懶，休鑷鬢毛班。

其十六

東柯好崖谷，不與眾峯羣。
落日邀雙鳥，晴天卷片雲。
野人矜險絕，水竹會平分。
采藥吾將老，兒童未遣聞。

其十七

邊秋陰易夕，不復辨晨光。
檐雨亂淋幔，山雲低度牆。
鸕鷀窺淺井，蚯蚓上深堂。
車馬何蕭索，門前百草長。

其十八

地僻秋將盡，山高客未歸。
塞雲多斷續，邊日少光輝。
警急烽常報，傳聞檄屢飛。
西戎外甥國，何得迕天威！

其十九

鳳林戈未息，魚海路常難。
候火雲峯峻，懸軍幕井乾。
風連西極動，月過北庭寒。
故老思飛將，何時議築壇？

其二十

唐堯眞自聖，野老復何知！
曬藥能無婦？應門幸有兒。
藏書聞禹穴，讀記憶仇池。
爲報鴛行舊，鷦鷯在一枝。