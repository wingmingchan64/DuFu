4673 暇日小園散病將種秋菜督勒耕牛兼書觸目

不愛入州府，畏人嫌我眞。
及乎歸茅宇，旁舍未曾嗔。
老病忌拘束，應接喪精神。
江村意自放，林木心所欣。
秋耕屬地濕，山雨近甚勻。
冬菁飯之半，牛力晚來新。
深耕種數畝，未甚後四鄰。
嘉蔬旣不一，名數頗具陳。
荆巫非苦寒，采擷接青春。
飛來兩白鶴，暮啄泥中芹。
雄者左翮垂，損傷已露筋。
一步再血流，尙經矰繳勤。
三步六號叫，志屈悲哀頻。
鸞凰不相待，側頸訴高旻。
杖藜俯沙渚，爲汝鼻酸辛。