1316 無家別

寂寞天寶後，園廬但蒿黎。
我里百餘家，世亂各東西。
存者無消息，死者爲塵泥。
賤子因陣敗，歸來尋舊蹊。
久行見空巷，日瘦氣慘悽。
但對狐與狸，豎毛怒我啼。
四鄰何所有？一二老寡妻。
宿鳥戀本枝，安辭且窮栖？
方春獨荷鋤，日暮還灌畦。
縣吏知我至，召令習鼓鼙。
雖從本州役，內顧無所攜。
近行止一身，遠去終轉迷。
家鄕旣盪盡，遠近理亦齊。
永痛長病母，五年委溝谿。
生我不得力，終身兩酸嘶。
人生無家別，何以爲蒸黎？