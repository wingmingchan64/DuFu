3714 殿中楊監見示張旭草書圖

斯人已云亡，草聖祕難得。
及茲煩見示，滿目一悽惻。
悲風生微綃，萬里有古色。
鏘鏘鳴玉動，落落羣松直。
連山蟠其間，溟漲與筆力。
有練實先書，臨池眞盡墨。
俊拔爲之主，暮年思轉極。
未知張王後，誰並百代則？
嗚呼東吳精，逸氣感清識。
楊公拂篋笥，舒卷忘寢食。
念昔揮毫端，不獨觀酒德。