3099 滕王亭子二首[在玉臺觀內，王調露年中任閬州刺史]

其一

君王臺榭枕巴山，萬丈丹梯尙可攀。
春日鶯啼修竹裏，仙家犬吠白雲間。
清江錦石傷心麗，嫩蕊濃花滿目斑。
人到於今歌出牧，來遊此地不知還。

其二

寂寞春山路，君王不復行。
古牆猶竹色，虛閣自松聲。
鳥雀荒村暮，雲霞過客情。
尙思歌吹入，千騎把霓旌。