3678 驅豎子摘蒼耳

江上秋已分，林中瘴猶劇。
畦丁告勞苦，無以供日夕。
蓬莠獨不燋，野蔬暗泉石。
卷耳況療風，童兒且時摘。
侵星驅之去，爛漫任遠適。
放筐亭午際，洗剝相蒙冪。
登牀半生熟，下箸還小益。
加點瓜薤間，依稀橘奴迹。
亂世誅求急，黎民糠籺窄。
飽食復何心，荒哉膏粱客。
富家廚肉臭，戰地骸骨白。
寄語惡少年，黃金且休擲。