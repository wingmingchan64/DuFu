0053 臨邑舍弟書至苦雨黃河泛溢隄防之患簿領所憂因寄此詩用寬其意

二儀積風雨，百谷漏波濤。
聞道洪河坼，遙連滄海高。
職司憂悄悄，郡國訴嗷嗷。
舍弟卑栖邑，防川領簿曹。
尺書前日至，版築不時操。
難假黿鼉力，空瞻烏鵲毛。
燕南吹畎畝，濟上沒蓬蒿。
螺蚌滿近郭，蛟螭乘九皋。
徐關深水府，碣石小秋毫。
白屋留孤樹，青天失萬艘。
吾衰同泛梗，利涉想蟠桃。
卻倚天涯釣，猶能掣巨鼇。