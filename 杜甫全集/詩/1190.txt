1190 瘦馬行

東郊瘦馬使我傷，骨骼硉兀如堵牆。
絆之欲動轉攲側，此豈有意仍騰驤？
細看六印帶官字，眾道三軍遺路傍。
皮乾剝落雜泥滓，毛暗蕭條連雪霜。
去歲奔波逐餘寇，驊騮不慣不得將。
士卒多騎內廏馬，惆悵恐是病乘黃。
當時歷塊誤一蹶，委棄非汝能周防。
見人慘澹若哀訴，失主錯漠無晶光。
天寒遠放雁爲伴，日暮不收鳥啄瘡。
誰家且養願終惠，更試明年春草長。