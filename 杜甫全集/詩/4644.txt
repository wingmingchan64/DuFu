4644 秋行官張望督促東渚耗稻向畢清晨遣女奴阿稽豎子阿段往問

東渚雨今足，佇聞粳稻香。
上天無偏頗，蒲稗各自長。
人情見非類，田家戒其荒。
功夫競搰搰，除草置岸傍。
穀者命之本，客居安可忘。
青春具所務，勤墾免亂常。
吳牛力容易，並驅動莫當。
豐苗亦已穊，雲水照方塘。
有生固蔓延，靜一資隄防。
督領不無人，提攜頗在綱。
荆揚風土暖，肅肅候微霜。
尙恐主守疏，用心未甚臧。
清朝遣婢僕，寄語踰崇岡。
西成聚必散，不獨陵我倉。
豈要仁里譽，感此亂世忙。
北風吹蒹葭，蟋蟀近中堂。
荏苒百工休，鬱紆遲暮傷。