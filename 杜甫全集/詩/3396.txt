3396 狂歌行贈四兄

與兄行年校一歲，賢者是兄愚者弟。
兄將富貴等浮雲，弟切功名好權勢。
長安秋雨十日泥，我曹鞴馬聽晨雞。
公卿朱門未開鎖，我曹已到肩相齊。
吾兄睡穩方舒膝，不韈不巾踏曉日。
男啼女哭莫我知，身上須繒腹中實。
今年思我來嘉州，嘉州酒重花繞樓。
樓頭喫酒樓下臥，長歌短詠還相酬。
四時八節還拘禮，女拜弟妻男拜弟。
幅巾鞶帶不挂身，頭脂足垢何曾洗。
吾兄吾兄巢許倫，一生喜怒常任眞。
日斜枕肘寢已熟，啾啾喞喞何爲人？