0214 樂遊園歌[晦日賀蘭楊長史筵醉中歌]

樂遊古園崒森爽，煙緜碧草萋萋長。
公子華筵勢最高，秦川對酒平如掌。
長生木瓢示眞率，更調鞍馬狂歡賞。
青春波浪芙蓉園，白日雷霆夾城仗。
閶闔晴開詄蕩蕩，曲江翠幕排銀牓。
拂水低徊舞袖翻，緣雲清切歌聲上。
卻憶年年人醉時，只今未醉已先悲。
數莖白髮那拋得，百罰深杯亦不辭。
聖朝已知賤士醜，一物自荷皇天慈。
此身飲罷無歸處，獨立蒼茫自詠詩。