5265 錦樹行

今日苦短昨日休，歲云暮矣增離憂。
霜凋碧樹作錦樹，萬壑東逝無停留。
荒戍之城石色古，東郭老人住青丘。
飛書白帝營斗粟，琴瑟几杖柴門幽。
青草萋萋盡枯死，天馬跛足隨氂牛。
自古聖賢多薄命，姦雄惡少皆封侯。
故國三年一消息，終南渭水寒悠悠。
五陵豪貴反顚倒，鄕里小兒狐白裘。
生男墮地要膂力，一生富貴傾家國。
莫愁父母少黃金，天下風塵兒亦得。