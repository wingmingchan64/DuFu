4593 月三首

其一

斷續巫山雨，天河此夜新。
若無青嶂月，愁殺白頭人。
魍魎移深樹，蝦䗫動半輪。
故園當北斗，直指照西秦。

其二

倂點巫山出，新窺楚水清。
羈栖愁見裏，二十四回明。
必驗升沉體，如知進退情。
不違銀漢落，亦伴玉繩橫。

其三

萬里瞿塘峽，春來六上弦。
時時開暗室，故故滿青天。
爽合風襟靜，高當淚臉懸。
南飛有烏鵲，夜久落江邊。