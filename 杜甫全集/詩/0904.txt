0904 九成宮

蒼山入百里，崖斷如杵臼。
曾宮憑風迴，岌嶪土囊口。
立神扶棟梁，鑿翠開戶牖。
其陽產靈芝，其陰宿牛斗。
紛披長松倒，揭𡿗怪石走。
哀猿啼一聲，客淚逬林藪。
荒哉隋家帝，製此今頹朽。
向使國不亡，焉爲巨唐有。
雖無新增修，尙置官居守。
巡非瑤水遠，迹是雕牆後。
我行屬時危，仰望嗟歎久。
天王守太白，駐馬更搔首。