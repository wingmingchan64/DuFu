5841 惜別行送劉僕射判官

聞道南行市駿馬，不限匹數軍中須。
襄陽幕府天下異，主將儉省憂艱虞。
祇收壯健勝鐵甲，豈因格鬥求龍駒。
而今西北自反胡，騏驎蕩盡一匹無。
龍媒眞種在帝都，子孫未落西南隅。
向非戎事備征伐，君肯辛苦越江湖。
江湖凡馬多憔悴，衣冠往往乘蹇驢。
梁公富貴於身疏，號令明白人安居。
俸錢時散士子盡，府庫不爲驕豪虛。
以茲報主寸心赤，氣卻西戎迴北狄。
羅網羣馬藉馬多，氣用驅除出金帛。
劉侯奉使光推擇，滔滔才略滄溟窄。
杜陵老翁秋繫船，扶病相識長沙驛。
強梳白髮提胡盧，手兼菊花路旁摘。
九州兵革浩茫茫，三歎聚散臨重陽。
當杯對客忍涕淚，君不覺老夫神內傷。