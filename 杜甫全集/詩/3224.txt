3224 絕句四首

其一

堂西長筍別開門，塹北行椒卻背村。
梅熟許同朱老喫，松高擬對阮生論。

其二

欲作魚梁雲覆湍，因驚四月雨聲寒。
青溪先有蛟龍窟，竹石如山不敢安。

其三

兩箇黃鸝鳴翠柳，一行白鷺上青天。
窗含西嶺千秋雪，門泊東吳萬里船。

其四

藥條藥甲潤青青，色過棕亭入草亭。
苗滿空山慚取譽，根居隙地怯成形。