2674 戲題寄上漢中王三首[時王在梓州，初至斷酒不飲，篇有戲述]

其一

西漢親王子，成都老客星。
百年雙白鬢，一別五秋螢。
忍斷杯中物，祇看坐右銘。
不能隨皁蓋，自醉逐浮萍。

其二

策杖時能出，王門異昔遊。
已知嗟不起，未許醉相留。
蜀酒濃無敵，江魚美可求。
終思一酩酊，淨掃雁池頭。

其三

羣盜無歸路，衰顏會遠方。
尙憐詩警策，猶記酒顚狂。
魯衞彌尊重，徐陳略喪亡。
空餘枚叟在，應念早升堂。