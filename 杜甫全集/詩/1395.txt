1395 遣興五首

其一

朔風飄胡雁，慘澹帶砂礫。
長林何蕭蕭，秋草萋更碧。
北里富薰天，高樓夜吹笛。
焉知南鄰客，九月猶絺綌。

其二

長陵銳頭兒，出獵待明發。
騂弓金爪鏑，白馬蹴微雪。
未知所馳逐，但見暮光滅。
歸來懸兩狼，門戶有旌節。

其三

漆有用而割，膏以明自煎。
蘭摧白露下，桂折秋風前。
府中羅舊尹，沙道尙依然。
赫赫蕭京兆，今爲時所憐。

其四

猛虎憑其威，往往遭急縛。
雷吼徒咆哮，枝撐已在腳。
忽看皮寢處，無復睛閃爍。
人有甚於斯，足以勸元惡。

其五

朝逢富家葬，前後皆輝光。
共指親戚大，緦麻百夫行。
送者各有死，不須羨其強。
君看束縛去，亦得歸山岡。