0797 大雲寺贊公房四首

其一

心在水精域，衣霑春雨時。
洞門盡徐步，深院果幽期。
到扉開復閉，撞鐘齋及茲。
醍醐長發性，飲食過扶衰。
把臂有多日，開懷無愧詞。
黃鶯度結構，紫鴿下罘罳。
愚意會所適，花邊行自遲。
湯休起我病，微笑索題詩。

其二

細軟青絲履，光明白㲲巾。
深藏供老宿，取用及吾身。
自顧轉無趣，交情何尙新。
道林才不世，惠遠德過人。
雨瀉暮檐竹，風吹春井芹。
天陰對圖畫，最覺潤龍鱗。

其三

燈影照無睡，心清聞妙香。
夜深殿突兀，風動金琅璫。
天黑閉春院，地清栖暗芳。
玉繩迴斷絕，鐵鳳森翱翔。
梵放時出寺，鐘殘仍殷牀。
明朝在沃野，苦見塵沙黃。

其四

童兒汲井華，慣捷甁上手。
霑灑不濡地，掃除似無箒。
明霞爛複閣，霽霧搴高牖。
側塞被徑花，飄颻委墀柳。
艱難世事迫，隱遁佳期後。
晤語契深心，那能總鉗口？
奉辭還杖策，暫別終回首。
泱泱泥汙人，㹞㹞國多狗。
旣未免羈絆，時來憩奔走。
近公如白雪，執熱煩何有？