4659 又上後園山腳

昔我遊山東，憶戲東岳陽。
窮秋立日觀，矯首望八荒。
朱崖著毫髮，碧海吹衣裳。
蓐收困用事，玄冥蔚強梁。
逝水自朝宗，鎭石各其方。
平原獨憔悴，農力廢耕桑。
非關風露凋，曾是戍役傷。
於時國用富，足以守邊疆。
朝廷任猛將，遠奪戎虜場。
到今事反覆，故老淚萬行。
龜蒙不復見，況乃懷舊鄕。
肺萎屬久戰，骨出熱中腸。
憂來杖匣劍，更上林北岡。
瘴毒猿鳥落，峽乾南日黃。
秋風亦已起，江漢始如湯。
登高欲有往，蕩析川無梁。
哀彼遠征人，去家死路傍。
不及父祖塋，纍纍塚相當。