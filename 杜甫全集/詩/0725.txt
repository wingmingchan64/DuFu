0725 三川觀水漲二十韻[天寶十五年七月中避寇時作]

我經華原來，不復見平陸。
北上唯土山，連天走窮谷。
火雲無時出，飛電常在目。
自多窮岫雨，行潦相豗蹙。
蓊匌川氣黃，羣流會空曲。
清晨望高浪，忽謂陰崖踣。
恐泥竄蛟龍，登危聚麋鹿。
枯查卷拔樹，礧磈共充塞。
聲吹鬼神下，勢閱人代速。
不有萬穴歸，何以尊四瀆。
及觀泉源漲，反懼江海覆。
漂沙圻岸去，漱壑松柏禿。
乘陵破山門，迴斡裂地軸。
交洛赴洪河，及關豈信宿。
應沉數州沒，如聽萬室哭。
穢濁殊未清，風濤怒猶蓄。
何時通舟車？陰氣不黲黷。
浮生有蕩汩，吾道正羈束。
人寰難容身，石壁滑側足。
雲雷屯不已，艱險路更跼。
普天無川梁，欲濟願水縮。
因悲中林士，未脫眾魚腹。
舉頭向蒼天，安得騎鴻鵠？