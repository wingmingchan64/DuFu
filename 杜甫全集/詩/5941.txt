5941 追酬故高蜀州人日見寄[幷序]

開文書帙中，檢所遺忘，因得故高常侍適往居在成都時，高任蜀州刺史，人日相憶見寄詩。淚灑行間，讀終篇末。自枉詩已十餘年，莫記存沒，又六七年矣。老病懷舊，生意可知。今海內忘形故人，獨漢中王瑀與昭州敬使君超先在。愛而不見，情見乎辭。大曆五年正月二十一日，卻追酬高公此作，因寄王及敬弟。

自蒙蜀州人日作，不意清詩久零落。
今晨散帙眼忽開，逬淚幽吟事如昨。
嗚呼壯士多慷慨，合沓高名動寥廓。
歎我悽悽求友篇，感時鬱鬱匡君略。
錦里春光空爛漫，瑤墀侍臣已冥寞。
瀟湘水國傍黿鼉，鄠杜秋天失雕鶚。
東西南北更堪論，白首扁舟病獨存。
遙拱北辰纏寇盜，欲傾東海洗乾坤。
邊塞西蕃最充斥，衣冠南渡多崩奔。
鼓瑟至今悲帝子，曳裾何處覓王門。
文章曹植波瀾闊，服食劉安德業尊。
長笛誰能亂愁思，昭州詞翰與招魂。