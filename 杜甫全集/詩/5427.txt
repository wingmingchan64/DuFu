5427 敬寄族弟唐十八使君

與君陶唐後，盛族多其人。
聖賢冠史籍，枝派羅源津。
在今氣磊落，巧僞莫敢親。
介立寔吾弟，濟時肯殺身。
物白諱受玷，行高無汙眞。
得罪永泰末，放之五溪濱。
鸞鳳有鎩翮，先儒曾抱麟。
雷霆霹長松，骨大卻生筋。
一失不足傷，念子孰自珍。
泊舟楚宮岸，戀闕浩酸辛。
除名配清江，厥土巫峽鄰。
登陸將首途，筆札枉所申。
歸朝跼病肺，敍舊思重陳。
春風洪濤壯，谷轉頗彌旬。
我能泛中流，搪突鼉獺瞋。
長年已省舵，慰此貞良臣。