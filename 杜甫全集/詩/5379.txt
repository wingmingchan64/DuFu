5379 別李義

神堯十八子，十七王其門。
道國洎舒國，實惟親弟昆。
中外貴賤殊，余亦忝諸孫。
丈人嗣王業，之子白玉溫。
道國繼德業，請從丈人論。
丈人領宗卿，肅穆古制敦。
先朝納諫諍，直氣橫乾坤。
子建文筆壯，河間經術存。
爾克富詩禮，骨清慮不喧。
洗然遇知己，談論淮湖奔。
憶昔初見時，小襦繡芳蓀。
長成忽會面，慰我久疾魂。
三峽春冬交，江山雲霧昏。
正宜且聚集，恨此當離尊。
莫怪執杯遲，我衰涕唾煩。
重問子何之？西上岷山源。
願子少干謁，蜀都足戎軒。
誤失將帥意，不如親故恩。
少年早歸來，梅花已飛翻。
努力愼風水，豈惟數盤飧。
猛虎臥在岸，蛟螭出無痕。
王子自愛惜，老夫困石根。
生別古所嗟，發聲爲爾吞。