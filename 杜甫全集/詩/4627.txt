4627 行官張望補稻畦水歸

東屯大江北，百頃平若案。
六月青稻多，千畦碧泉亂。
插秧適云已，引溜加漑灌。
更僕往方塘，決渠當斷岸。
公私各地著，浸潤無天旱。
主守問家臣，分明見溪畔。
芊芊炯翠羽，剡剡生銀漢。
鷗鳥鏡裏來，關山雪邊看。
秋菰成黑米，精鑿傳白粲。
玉粒定晨炊，紅鮮任霞散。
終然添旅食，作苦期壯觀。
遺穗及眾多，我倉戒滋漫。