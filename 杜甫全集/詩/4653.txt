4653 阻雨不得歸瀼西甘林

三伏適已過，驕陽化爲霖。
欲歸瀼西宅，阻此江浦深。
壞舟百板坼，峻岸復萬尋。
篙工初一棄，恐泥勞寸心。
佇立東城隅，悵望高飛禽。
草堂亂玄圃，不隔崑崙岑。
昏渾衣裳外，曠絕同曾陰。
園甘長成時，三寸如黃金。
諸侯舊上計，厥貢傾千林。
邦人不足重，所迫豪吏侵。
客居暫封植，日夜偶瑤琴。
虛徐五株態，側塞煩胸襟。
焉得輟兩足，杖藜出嶇嶔。
條流數翠實，偃息歸碧潯。
拂拭烏皮几，喜聞樵牧音。
令兒快搔背，脫我頭上簪。