3059 有感五首

其一

將帥蒙恩澤，兵戈有歲年。
至今勞聖主，何以報皇天。
白骨新交戰，雲臺舊拓邊。
乘槎斷消息，無處覓張騫。

其二

幽薊餘蛇豕，乾坤尙虎狼。
諸侯春不貢，使者日相望。
愼勿吞青海，無勞問越裳。
大君先息戰，歸馬華山陽。

其三

洛下舟車入，天中貢賦均。
日聞紅粟腐，寒待翠華春。
莫取金湯固，長令宇宙新。
不過行儉德，盜賊本王臣。

其四

丹桂風霜急，青梧日夜凋。
由來強幹地，未有不臣朝。
授鉞親賢往，卑宮制詔遙。
終依古封建，豈獨聽簫韶？

其五

胡滅人還亂，兵殘將自疑。
登壇名絕假，報主爾何遲？
領郡輒無色，之官皆有詞。
願聞哀痛詔，端拱問瘡痍。