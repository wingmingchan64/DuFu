4337 見王監兵馬使說近山有白黑二鷹羅者久取竟未能得王以爲毛骨有異他鷹恐臘後春生鶱飛避暖勁翮思秋之甚眇不可見請余賦詩二首

其一

雲飛玉立盡清秋，不惜奇毛恣遠遊。
在野只教心力破，千人何事網羅求？
一生自獵知無敵，百中爭能耻下韝。
鵬礙九天須卻避，兔藏三穴莫深憂。

其二

黑鷹不省人間有，度海疑從北極來。
正翮摶風超紫塞，玄冬幾夜宿陽臺。
虞羅自各虛施巧，春雁同歸必見猜。
萬里寒空祇一日，金眸玉爪不凡材。