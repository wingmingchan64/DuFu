5828 千秋節有感[二首]

其一

自罷千秋節，頻傷八月來。
先朝常宴會，壯觀已塵埃。
鳳紀編生日，龍池塹劫灰。
湘川新涕淚，秦樹遠樓臺。
寶鏡羣臣得，金吾萬國迴。
衢尊不重飲，白首獨餘哀。

其二

御氣雲樓敞，含風綵仗高。
仙人張內樂，王母獻宮桃。
羅襪紅蕖豔，金羈白雪毛。
舞階銜壽酒，走索背秋毫。
聖主他年貴，邊心此日勞。
桂江流向北，滿眼送波濤。