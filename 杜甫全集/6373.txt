6373 秋述

秋，杜子臥病長安旅次，多雨生魚，青苔及榻。常時車馬之客，舊雨來。今雨不來，昔襄陽龐德公至老不入州府，而揚子雲草《元》寂寞，多為後輩所褻，近似之矣。嗚呼！冠冕之窟，名利卒卒，雖朱門之塗泥，士子不見其泥，矧抱疾窮巷之多泥乎？子魏子獨踽踽然來，汗漫其僕夫，夫又不假蓋，不見我病色，適與我神會。我棄物也，四十無位，子不以官遇我，知我處順故也。子挺生者也，無矜色，無邪氣，必見用，則風後、力牧是已。於文章，則子遊、子夏是已，無邪氣故也，得正始故也。噫！所不至於道者，時或賦詩如曹、劉，談話及衞、霍，豈少年壯志，未息俊邁之機乎？子魏子今年以進士調選，名隸東天官，告余將行，既縫裳，既聚糧，東人怵惕，筆劄無敵，謙謙君子，若不得已，知祿仕此始，吾黨惡乎無述而止！