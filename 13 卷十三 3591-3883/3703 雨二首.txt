3703 雨二首

其一

青山澹無姿，白露誰能數。
片片水上雲，蕭蕭沙中雨。
殊俗狀巢居，曾臺俯風渚。
佳客適萬里，沉思情延佇。
挂帆遠色外，驚浪滿吳楚。
久陰蛟螭出，寇盜復幾許？

其二

空山中宵陰，微冷先枕席。
廻風起清曙，萬象萋已碧。
落落出岫雲，渾渾倚天石。
日假何道行，雨含長江白。
連檣荆州船，有士荷矛戟。
南防草鎮慘，霑濕赴遠役。
羣盜下辟山，揔戎備強敵。
水深雲光廓，鳴櫓各有適。
漁艇自悠悠，夷歌負樵客。
留滯一老翁，書時記朝夕。