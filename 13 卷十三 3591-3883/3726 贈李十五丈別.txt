3726 贈李十五丈別

峽人鳥獸居，其室附層顛。
下臨不測江，中有萬里船。
多病紛倚薄，少留改歲年。
絕域誰慰懷，開顏喜名賢。
孤陋忝末親，等級敢比肩。
人生意氣合，相與襟袂連。
一日兩遣僕，三日一共筵。
揚論展寸心，壯筆過飛泉。
玄成美價存，子山舊業傳。
不聞八尺軀，常受眾目憐。
且爲辛苦行，蓋被生事牽。
北迴白帝棹，南入黔陽天。
汧公制方隅，迥出諸侯先。
封內如太古，時危獨蕭然。
清高金莖露，正直朱絲絃。
昔在堯四岳，今之黃潁川。
于邁恨不同，所思無由宣。
山深水增波，解榻秋露懸。
客遊雖云久，主要月再圓。
晨集風渚亭，醉操雲嶠篇。
丈夫貴知己，歡罷念歸旋。
=====================================================
講3/317，仇3/1344，校7/3726，虎3/427，全747，新2/1136，今3/1465，趙2/955，臆439，心1/142，鏡632，銭1/186，洙0640，唐7/2340
