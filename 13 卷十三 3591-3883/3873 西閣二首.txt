3873 西閣二首

其一

巫山小搖落，碧色見松林。
百鳥各相命，孤雲無自心。
層軒俯江壁，要路亦高深。
朱紱猶紗帽，新詩近玉琴。
功名不早立，衰病謝知音。
哀世非王粲，終然學越吟。

其二

懶心似江水，日夜向滄洲。
不道含香賤，其如鑷白休。
經過凋碧柳，蕭索倚朱樓。
畢娶何時竟？消中得自由。
豪華看古往，服食寄冥搜。
詩盡人閒興，兼須入海求。
=====================================================
講3/500，仇4/1473，校7/3873，虎3/609，全815，新2/1239，今3/1507，趙2/803，臆432，心3/758，鏡655，銭2/482，洙1627，唐7/2496

