3841 詠懷古迹五首

其一

支離東北風塵際，飄泊西南天地間。
三峽樓臺淹日月，五溪衣服共雲山。
羯胡事主終無賴，詞客哀時且未還。
庾信平生最蕭瑟，暮年詩賦動江關。

其二

搖落深知宋玉悲，風流儒雅亦吾師。
悵望千秋一灑淚，蕭條異代不同時。
江山故宅空文藻，雲雨荒臺豈夢思。
最是楚宮俱泯滅，舟人指點到今疑。

其三

羣山萬壑赴荆門，生長明妃尙有村。
一去紫臺連朔漠，獨留青塚向黃昏。
畫圖省識春風面，環珮空歸月夜魂。
千載琵琶作胡語，分明怨恨曲中論。

其四

蜀主窺吳幸三峽，崩年亦在永安宮。
翠華想像空山裏，玉殿虛無野寺中。
古廟杉松巢水鶴，歲時伏臘走村翁。
武侯祠堂長鄰近，一體君臣祭祀同。

其五

諸葛大名垂宇宙，宗臣遺像肅清高。
三分割據紆籌策，萬古雲霄一羽毛。
伯仲之間見伊呂，指揮若定失蕭曹。
運移漢祚終難復，志決身殲軍務勞。
=蕭====================================================
蕭滌非主編《杜甫全集校注》7.3841

【異文、夾注】
〖1〗詠懷古跡五首
〖搖落深知〗摇落深知
〖最是楚宮〗最是楚宫
〖赴荆門〗赴荊門
〖尙〗尚
〖向黃昏〗向黄昏
〖千載琵琶〗千歲琵琶
〖曲中論〗曲中論[歸州有昭君村]
〖祭祀同〗祭祀同[殿今為寺，廟在宫東]
〖志決身殲〗志决身殲
=全====================================================
《全唐詩》7.2510,PDF7.289,《御製全唐詩》2640

【異文、夾注】
〖1〗詠懷古跡五首[吳若本作詠懷一章、古跡四首。]
〖飄泊西南天地間〗漂泊西南天地間
〖暮年詩賦動江關〗暮年詩賦動江關。[庾信仕周。年侵二毛。時有鄉關之思。乃作哀江南賦。]*
〖搖落深知宋玉悲〗搖落深知宋玉[一作爲主]悲
〖羣山萬壑赴荆門〗群山萬壑赴荊門
〖獨留青塚向黃昏〗獨留青冢向黃昏
〖分明怨恨曲中論〗分明怨[一作愁]恨曲中論
〖崩年亦在永安宮〗崩年亦在永安宮。[劉備改魚復爲永安。仍於州西置永安宮。]*
〖翠華想像空山裏〗翠華想像空[一作寒]山裏
〖武侯祠堂長鄰近〗武侯祠堂常鄰近
〖一體君臣祭祀同〗一體君臣祭祀同。[原注。殿今爲寺。廟在宮之東。]*
〖伯仲之間見伊呂〗伯仲之間見伊呂。[張輔樂葛優劣論。孔明將與伊、呂爭儔。豈與樂毅為伍。]*
〖指揮若定失蕭曹〗指揮若定失蕭曹。[崔浩典論云。諸葛亮不能與蕭、曹匹亞。]*
〖運移漢祚終難復〗福[一作運]移漢祚難恢[一作終難]復
=====================================================
講3/540，仇4/1499，校7/3841，虎3/642，全830，新2/1255，今3/1496，趙2/1080，臆450，心3/656，鏡649，銭2/511，洙1566，唐7/2510
