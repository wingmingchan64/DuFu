3612 貽華陽柳少府

繫馬喬木間，問人野寺門。
柳侯披衣笑，見我顏色溫。
並坐石下堂，俛視大江奔。
火雲洗月露，絕壁上朝暾。
自非曉相訪，觸熱生病根。
南方六七月，出入異中原。
老少多暍死，汗踰水漿翻。
俊才得之子，筋力不辭煩。
指揮當世事，語及戎馬存。
涕淚濺我裳，悲氣排帝閽。
鬱陶抱長策，義仗知者論。
吾衰臥江漢，但愧識璵璠。
文章一小伎，於道未爲尊。
起余幸班白，因是託子孫。
俱客古信州，結廬依毀垣。
相去四五里，徑微山葉繁。
時危挹佳士，況免軍旅喧。
醉從趙女舞，歌鼓秦人盆。
子壯顧我傷，我驩兼淚痕。
餘生如過鳥，故里今空村。
=====================================================
蕭滌非《杜甫全集校注》
〚14〛媿
=====================================================
講3/273，仇3/1314，校7/3612，虎3/383，全723，新2/1106，今3/1421，趙2/1003，臆405，心1/130，鏡612，銭1/180，洙0614，唐7/2337
