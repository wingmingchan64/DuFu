3649 牽牛織女

牽牛出河西，織女處其東。
萬古永相望，七夕誰見同？
神光竟難候，此事終蒙朧。
颯然精靈合，何必秋遂通。
亭亭新糚立，龍駕具曾空。
世人亦爲爾，祈請走兒童。
稱家隨豐儉，白屋達公宮。
膳夫翊堂殿，鳴玉淒房櫳。
曝衣遍天下，曳月揚微風。
蛛絲小人態，曲綴瓜果中。
初筵裛重露，日出甘所終。
嗟汝未嫁女，秉心鬱忡忡。
防身動如律，竭力機杼中。
雖無姑舅事，敢昧織作功。
明明君臣契，咫尺或未容。
義無弃禮法，恩始夫婦恭。
小大有佳期，戒之在至公。
方圓苟齟齬，丈夫多英雄。
=====================================================
講3/282，仇3/1320，校7/3649，虎3/393，全726，新2/1112，今3/1435，趙2/974，臆408，心1/133，鏡618，銭1/183，洙0632，唐7/2338
