3670 催宗文樹雞柵

吾衰怯行邁，旅次展崩迫。
愈風傳烏雞，秋卵方漫喫。
自春生成者，隨母向百翮。
驅趂制不禁，喧呼山腰宅。
課奴殺青竹，終日憎赤幘。
踏藉盤桉翻，塞蹊使之隔。
牆東有隙地，可以樹高柵。
避熱時來歸，問兒所爲跡。
「織籠曹其內，令入不得擲。」
稀閒可突過，觜爪還污席。
我寬螻蟻遭，彼免狐貉厄。
應宜各長幼，自此均勍敵。
籠柵念有脩，近身見損益。
明明領處分，一一當剖析。
不昧風雨晨，亂離減憂慼。
其流則凡鳥，其氣心匪石。
倚賴窮歲晏，撥煩去冰釋。
未似尸鄉翁，拘留蓋阡陌。
=====================================================