3619 雷

大旱山岳焦，密雲復無雨。
南方瘴癘地，罹此農事苦。
封內必舞雩，峽中喧擊鼓。
真龍竟寂莫，土梗空俯僂。
吁嗟公私病，稅斂缺不補。
故老仰面啼，瘡痍向誰數？
暴尫或前聞，鞭巫非稽古。
請先偃甲兵，處分聽人主。
萬邦但各業，一物休盡取。
水旱其數然，堯湯免親覩？
上天鑠金石，羣盜亂豺虎。
二者存一端，愆陽不猶愈？
昨宵殷其雷，風過齊萬弩。
復吹霾翳散，虛覺神靈聚。
氣暍腸胃融，汗滋衣裳污。
吾衰尤拙計，失望築場圃。
=====================================================