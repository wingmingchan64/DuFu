3626 熱三首

其一

雷霆空霹靂，雲雨竟虛無。
炎赫衣流汗，低垂氣不蘇。
乞爲寒水玉，願作冷秋菰。
何似兒童歲，風涼出舞雩。

其二

瘴雲終不滅，瀘水復西來。
閉戶人高臥，歸林鳥卻廻。
峽中都似火，江上只空雷。
想見陰宮雪，風門颯踏開。

其三

朱李沈不冷，彫胡炊屢新。
將衰骨盡痛，被暍味空頻。
歘翕炎蒸景，飄颻征戍人。
十年可解甲，爲爾一霑巾。
=====================================================