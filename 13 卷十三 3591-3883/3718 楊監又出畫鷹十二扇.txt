3718 楊監又出畫鷹十二扇

近時馮紹正，能畫鷙鳥樣。
明公出此圖，無乃傳其狀。
殊姿各獨立，清絕心有向。
疾禁千里馬，氣敵萬人將。
憶昔驪山宮，冬移含元仗。
天寒大羽獵，此物神俱王。
當時無凡材，百中皆用壯。
粉墨形似閒，識者一惆悵。
干戈少暇日，真骨老崖嶂。
爲君除狡兔，會是翻韝上。
=====================================================
講3/312，仇3/1340，校7/3718，虎3/421，全745，新2/1132，今3/1461，趙2/838，臆453，心1/141，鏡630，銭1/185，洙0643，唐7/2340
