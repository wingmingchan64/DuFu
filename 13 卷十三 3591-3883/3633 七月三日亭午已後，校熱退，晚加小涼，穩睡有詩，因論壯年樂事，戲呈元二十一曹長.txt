3633 七月三日亭午已後，校熱退，晚加小涼，穩睡有詩，因論壯年樂事，戲呈元二十一曹長

今茲商用事，餘熱亦已末。
衰年旅炎方，生意從此活。
亭午減汗流，北隣耐人聒。
晚風爽烏匼，筋力蘇摧折。
閉目踰十旬，大江不止渴。
退藏恨雨師，健步聞旱魃。
園蔬抱金玉，無以供采掇。
密雲雖聚散，徂暑終衰歇。
前聖眘焚巫，武王親救暍。
陰陽相主客，時序遞迴斡。
灑落唯清秋，昏霾一空闊。
蕭蕭紫塞雁，南向欲行列。
欻思紅顏日，霜露凍階闥。
胡馬挾雕弓，鳴弦不虛發。
長鈚逐狡兔，突羽當滿月。
惆悵白頭吟，蕭條游俠窟。
臨軒望山閣，縹緲安可越。
高人鍊丹砂，未念將朽骨。
少壯跡頗疏，歡樂曾倐忽。
杖藜風塵際，老醜難剪拂。
吾子得神仙，本是池中物。
賤夫美一睡，煩促嬰詞筆。
=====================================================
蕭滌非《杜甫全集校注》
〚16〛堦
=====================================================
講3/277，仇3/1316，校7/3633，虎3/387，全724，新2/1109，今3/1432，趙2/971，臆407，心1/131，鏡617，銭1/182，洙0631，唐7/2338
