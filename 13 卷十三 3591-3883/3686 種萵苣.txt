3686 種萵苣[幷序]

既雨已秋，堂下理小畦，隔種一兩席許萵苣。向二旬矣，而苣不甲坼，
獨野莧青青。傷時君子，或晚得微祿，輱軻不進，因作此詩。

陰陽一錯亂，驕蹇不復理。
枯旱於其中，炎方慘如燬。
植物半蹉𧿶，嘉生將已矣。
雲雷欻奔命，師伯集所使。
指麾赤白日，澒洞青光起。
雨聲先已風，散足盡西靡。
山泉落滄江，霹靂猶在耳。
終朝紆颯沓，信宿罷蕭洒。
堂下可以畦，呼童對經始。
苣兮蔬之常，隨事蓺其子。
破塊數席間，荷鋤功易止。
雨旬不甲坼，空惜埋泥滓。
野莧迷汝來，宗生實於此。
此輩豈無秋，亦蒙寒露委。
翻然出地速，滋蔓戶庭毀。
因知邪干正，掩抑至沒齒。
賢良雖得祿，守道不封己。
擁塞敗芝蘭，衆多盛荆杞。
中園陷蕭艾，老圃永爲恥。
登于白玉盤，藉以如霞綺。
莧也無所施，胡顏入筐篚。
=====================================================