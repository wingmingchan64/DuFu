3658 毒熱寄簡崔評事十六弟

大火運金氣，荆揚不知秋。
林下有塌翼，水中無行舟。
千室但埽地，閉關人事休。
老夫轉不樂，旅次兼百憂。
蝮蛇暮偃蹇，空床難暗投。
炎宵惡明燭，況乃懷舊丘。
開襟仰內弟，執熱露白頭。
束帶負芒刺，接居成阻脩。
何當清霜飛，會子臨江樓。
載聞大《易》義，諷興《詩》家流。
蘊藉異時輩，檢身非苟求。
皇皇使臣體，信是德業優。
楚材擇杞梓，漢苑歸驊騮。
短章達我心，理爲識者籌。
=====================================================
講3/263，仇3/1307，校7/3658，虎3/372，全710，新2/1099，今3/1438，趙2/1299，臆409，心1/130，鏡620，銭1/184，洙0633，唐7/2339
