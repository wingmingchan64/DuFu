1488 西枝村尋置草堂地，夜宿贊公土室二首

其一

出郭眄細岑，披榛得微路。
溪行一流水，曲折方屢渡。
贊公湯休徒，好靜心迹素。
昨枉霞上作，盛論巖中趣。
怡然共携手，恣意同遠步。
捫蘿澁先登，陟巘眩反顧。
要求陽岡暖，苦涉陰嶺冱。
惆悵老大藤，沈吟屈蟠樹。
卜居意未展，杖策迴且暮。
曾巔餘落日，草蔓已多露。

其二

天寒鳥已歸，月出山更靜。
土室延白光，松門耿疏影。
躋攀倦日短，語樂寄夜永。
明燃林中薪，暗汲石底井。
大師京國舊，德業天機秉。
從來支許遊，興趣江湖逈。
數奇謫關塞，道廣存箕潁。
何知戎馬閒，復接塵事屛。
幽尋豈一路？遠色有諸嶺。
晨光稍曚曨，更越西南頂。
=====================================================
講1/821，仇2/594，校3/1488，虎2/104，全275，新1/453，今2/572，趙1/340，臆156，心1/60，鏡249，銭1/85，洙0307，唐7/2288
