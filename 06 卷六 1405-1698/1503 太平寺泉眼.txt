1503 太平寺泉眼

招提憑高岡，踈散連草莽。
出泉枯柳根，汲引歲月古。
石間見海眼，天畔縈水府。
廣深尺丈間，宴息敢輕侮？
青白二小蛇，幽姿可時覩。
如絲氣或上，爛漫為雲雨。
山頭到山下，鑿井不盡土。
取供十方僧，香美勝牛乳。
北風起寒文，弱藻舒翠縷。
明涵客衣淨，細蕩林影趣。
何當宅下流，餘潤通藥圃。
三春濕黃精，一食生毛羽。