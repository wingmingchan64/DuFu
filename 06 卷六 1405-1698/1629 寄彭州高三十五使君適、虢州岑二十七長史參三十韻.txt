1629 寄彭州高三十五使君適、虢州岑二十七長史參三十韻

故人何寂寞，今我獨淒涼。
老去才難盡，秋來興甚長。
物情尤可見，辭客未能忘。
海內知名士，雲端各異方。

高岑殊緩步，沈鮑得同行。
意愜關飛動，篇終接混茫。
舉天悲富駱，近代惜盧王。
似爾官仍貴，前賢命可傷。
諸侯非棄擲，半刺已翱翔。
詩好幾時見，書成無信將。

男兒行處是，客子鬬身强。
羈旅推賢聖，沉綿抵咎殃。
三年猶瘧疾，一鬼不銷亡。
隔日搜脂髓，增寒抱雪霜。
徒然潛隙地，有靦屢鮮粧。
何太龍鍾極，于今出處妨。
無錢居帝里，盡室在邊疆。
劉表雖遺恨，龐公至死藏。
心微傍魚鳥，肉瘦怯豺狼。
隴草蕭蕭白，洮雲片片黃。

彭門劍閣外，虢略鼎湖旁。
荊玉簪頭冷，巴牋染翰光。
烏麻蒸續曬，丹橘露應嘗。
豈異神仙宅，俱兼山水鄉。
竹齋燒藥竈，花嶼讀書床。
更得清新否，遙知對屬忙。

舊官寧改漢，淳俗本歸唐。
濟世宜公等，安貧亦士常。
蚩尤終戮辱，胡羯漫猖狂。
會待妖氛靜，論文暫裹糧。
=====================================================
講2/75，仇2/638，校3/1629，虎2/164，全302，新1/491，今2/619，趙1/336，臆146，心3/721，鏡271，銭1/361，洙1084，唐7/2427

