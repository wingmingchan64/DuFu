1600 佐還山後寄三首

其一

山晚浮雲合，歸時恐路迷。
澗寒人欲到，村黑鳥應栖。
野客茅茨小，田家樹木低。
舊諳踈懶叔，須汝故相携。

其二

白露黃粱熟，分張素有期。
已應舂得細，頗覺寄來遲。
味豈同金菊？香宜配綠葵。
老人他日愛，正想滑流匙。

其三

幾道泉澆圃，交橫落慢坡。
葳蕤秋葉少，隱映野雲多。
隔沼連香芰，通林帶女蘿。
甚聞霜薤白，重惠意如何？
